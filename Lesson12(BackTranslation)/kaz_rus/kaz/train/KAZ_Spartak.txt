СПАРТАК

Орыс тілінен аударған Жүсіп Алтайбаев

I ТAPАУ. СУЛЛАНЫҢ ЖОМАРТТЫҒЫ

Рим заманындағы 675 жылдың ноябрь идаларынан төрт күн бұрын (10 ноябрьде) Публий Сервилий Ватий Изаурик және Аппий Клавдий Пульхра консулдығында. Рим көшелері таң сәріден-ақ халыққа лық толды. Қаланың тұс-тұсынан андыздаған халық тасқыны Үлкен циркке қарай ағылып жатты.

Көбінесе қарапайым халық мекендеген Эсквилин мен Субурраның көп адамды, бұраң-бұраң тар көшелерінен шыққан дүрмектің аумағы барған сайын өсіп ол Таберне, Гончарная, Новая сияқты басты көшелермен циркке қарай бет алды.

Бұл келе жатқан жұмысшылар, пролетарийлер, құлдықтан босанғандар, өнебойын таяқ таңбалары қаптаған мүгедек қарт гладиаторлар, қайыршылар мен сесті легиондардың жарымжан ветерандары, күлдіргілер мен ойыншылар, қарапайым әйелдер, бишілер, асыр салған балалар тобының ұшы-қиыры жоқ. Жұрттың жайдары жүзі, көңілді көз жанары, қаннен-қаперсіз сөзі, тиіп-қашты әзілі — бұлардың бір тамашаны көруге келе жатқанын сездіргендей.

Тарквиний Древний патша Римнің іргесін қалағаннан кейін 138 жыл өткен соң салынған бұл цирк, 533 жылдан бастап цензор Квинт Фламиний екінші циркті салып, ол соның атымен аталған кезде, Үлкен цирк деп атанып кеткен.

Палатин мен Авентин жоталарының аралығындағы Мурсий алқабына орнаған Үлкен цирк осы кітапта баяндалған оқиғаның тұсына дейін, кейінде Юлий Цезарь және Октавиан Август жеткізген зор дәрежеге де көрікке ие бола қойған жоқ-ты, дегенмен, ұзыны екі мың бір жүз сексен, көлденеңі тоғыз жүз тоқсан сегіз қадам, ішіне жүз жиырма мыңнан астам адам сиятын үлкен зәулім үй болатын.

Күмбезделе салынған цирк үйінің батыс жағы ұзынынан тіп-тіке бөлініп, шығыс жағы шеңберленіп барып біткен. Цирктің батыс бөлімінде он үш шеңберлі оппидум тұр. Ортадағы шеңберде циркке кіретін екі ауыздың бірі — Салтанат деп аталатын қақпа бар. Қолдарына құдай бейнелерін ұстаған топ шеру тартып, осы қақпа арқылы цирк алаңына өтетін де, бұлардың келуі — ойын бастаудың белгісі болып есептелетін. Басқа он екі шеңберде атқоралар немесе «қапастар» бар. Циркте жарыс боларда — аттар мен екі аяқты арбалар, ал қантөгіс сайыс боларда — гладиаторлар мен жыртқыш аңдар турады.

Тамашаға келген адамдар отыратын толып жатқан баспалдақтар тізбегі оппидумнан басталып, кең шеңберді бойлай жан-жаққа кетіп жатады. Отыратын орындар қатары шеңбер астындағы портикке барып тіреледі, ал ол арада білікті әйелдерге арналған орындар тұрады.

Салтанат қақпасына қарама-қарсы Даңқ қақпасы тұр. Сайыста жеңгендер сол қақпамен кіреді. Оппидумның оң жағында Ажал қақпасы бар. Өлген яки өлімші болған гладиаторлардың қанға боялған денелерін арнаулы қызметшілер цирк алаңынан ұзын қармақпен іліп алып, осы жаншошырлық есік арқылы алып кетіп жатады.

Оппидум мен Даңқ қақпасының аралығында цирк алаңын қақ жара, бес жүз қадам жерге созылған аласа қабырға — жота жатыр. Бұл қабырға жарыс кезінде көмбе өресін белгілеу үшін жасалған.

Жотаның орта шенінде, жоғарыда күн шұғыласының бейнесі көрінеді, ал оның жан-жағында мұнаралар, діңгектер, құрбандық орындары мен статуилар тұр.

Цирк алаңы калкамен қоршаулы. Оның бойын қуалай, су толтырылған ор жатыр, ор сыртында темір тор тұр. Бұл тосқауылдардың бәрі де қызық көрушілерді цирк алаңында аласұрып жүрген жыртқыш аңдардан қорғау үшін жасалған.

Тұс-тұстан ағылып келіп жатқан римляндарға лық тола түскен, қызық ойындардың ордасы— бұл үлкен зәулім үйдің көрінісі осындай еді.

Сол күні мұнда не болды? Бұл қандай мереке? Осынша халықты өзіне ентелете тартқандай не тамаша бар еді мұнда?

Италияны билеп-төстеп, бүкіл Римді бір шыбықпен айдаған Бақытты Луций Корнелий Сулла, осыдан бірнеше жеті бұрын, Рим халқын үш күн ұдайымен қонақ етіп, оларға керемет ойын-сауық көрсететіндігін айтып, жар салуға жарлық берген-ді.

Міне, тамаша болардың алдында бүкіл Рим бұқарасы зәрлі әміршінің бұйрығымен Марс алаңында және Тибрдің бойын қуалай жайылған дастархан басына жиналған. Олар ымырт жабылғанға дейін, ақыры жүгенсіздікке айналған астан-кестең дүрмекті сайран құрумен болды. Гай Марийдың қас дұшпаны жасаған бұл той өзінің падишалық сән-салтанатымен, тамақ, арақ-шарап дегеніңіздің көл-көсір молдығымен ерекше көзге түсті.

Бақытты Сулланың жомарттығын сонан біліңіз: Геркулестің құрметіне жасалған осы ойын-сауық тойына өз дәулетінің оннан бірін текті.

Сулла римляндерге он қолымен тонап алған байлығын осылайша сол қолымен жұмсаған еді, ал Рим азаматтары өздерінің әміршіге деген өшпенділігін ішке түйіп, оның сый-құрметімен тамашаларын құр сырттай жылтыраумен қабылдады.

Таң атты. Бұлтты түре шыққан күн шұғыласын ондаған жоталарға, шеркеулерге, базиликалар мен патрицийлер сарайларының жарқыраған асыл мраморларына шашты. Үлкен цирктің орындықтарында отырған жұртты да күн өзінің шағырмақ сәулесімен жылыта бастады.

Жүз мыңнан астам адам римляндардың өте-мөте сүйетін ойыны гладиаторлардың шайқастарын күтіп отыр.

Әр жастағы және әр дәрежедегі жүз мыңнан астам ер, әйелге лық толған үлкен, зәулім цирктің сол кездегі салтанатты көркін ауызбен айтып болмайды. Халық бұқарасының бұрқанған жанартау лебіндей дүрліккен үні, адамдардың бастары мен қолдарының дауыл кезінде тебіріне бұлқынған теңіз бетіндей жалт еткен елесі Үлкен цирктің сол минуттағы ешбір теңдесі жоқ, тамаша көрінісінің тек болымсыз белгілері ғана еді.

Амфитеатрдағы қарапайым адамдар үйлерінен ала келген тамақтарын жеп отыр. Олар шошқаның сүр еті, піскен суық сиыр еті, өздерінің әуес тамағы қан-соқта шұжық, ірімшік және бал салып пісірген самса, кеудірлек нан сияқтыларды оптыға асайды. Ас үстінде қағытпа сөз, ұнамсыз әзіл, қалай болса солай танту, үздіксіз қатты күлкілер есітіледі, әлсін-әлі шарап көтеріседі.

Піскен самса мен бұршақ сатушылар плебейлер арасынан сатып алушылар тапқан, олар бұл арзан қолды тағамдардан сатып алып, онымен әйелдері мен балаларын алдандырады.

Әр жерде байлардың, всадниктердің, патрицийлердің ыздиған, маңғаз семьялары бас қосқан. Кейбір тыраш кербездер қатты орындарға кілем және алаша төсеп, сұлу матроналарға, сымбатты бикештерге күйіп тұрған күн сәулесі түспесін деп қол шатырларын құрып тастапты.

Даңқ қақпасына таяу үшінші қатардағы екі жігіттің арасында асқан бір сұлу матрона отыр. Талшыбықтай сымбатты, иықты келген бұл әйелдің Римнің нағыз өз қызы екені бірден-ақ сезіліп тұр.

Мінсіз жүзі, жазық маңдайы, әдемі келген қыр мұрыны, оймақ аузы, үлкен қарақат көздері бұл әйелге арулық сымбат беріп тұрғандай. Гауһарлы диадеманың астын ала маңдайдың тұсына әкеп түйген, қарғаның қанатындай қара қою, жібек шашы иығына төгілген.

Ақ түбіттен тоқып, етегіне оқа ұстаған зерлі туника оның дене сыйпатын айқын көруге мүмкіндік беріп тұр; туника сыртынан қатармалары қолдан салынған қызыл таңдақты ақ палла киген.

Үлде мен бүлдеге оранған ару әйелдің жасы отызға іліне қоймаған да болар; бұл — Луций Валерий Мессаланың қызы, Цицеронмен тайталас, белгілі шешен Квинт Гортензийдің туған қарындасы, атақты Валерия болатын. Осыдан бірнеше ай бұрын ері Валерияны бедеу деген сылтаумен тастап кеткен-ді. Шынында, айрылысудың себебі оның бедеулігі де емес, жүріс-тұрысы болатын, ол туралы бүкіл Римде көптен бері әңгіме көтеріліп: Валерия бұзылған әйел деген лақап тараған. Әйтеуір, қалай дегенмен де ол ерінен бұл сияқты жаманат өз бетіне салық бола алмастай жағдайда айырылысқан.

Валерияның жанында тотыдай таранған, ұзынтұра, жүдеу өңді — Эльвий Медуллий отыр. Бұл адамның сазарған, реңсіз жүзінде сүлесоқтықтың, енжарлықтың нышаны бар еді; жасы отыз беске келсе де ол өмірде қызық бар деп білген адам емес-ті. Эльвий Медуллий отан үшін және оның даңқы үшін өзін құрбан етушілік правосын плебейлерге беріп, өз басы ата дәулетін салтанатты сауық-сайран жолына сарп етумен өтуді артық көретін ақсаусақ патрицийлердің бірі болатын.

Валерия Мессаланың екінші жағында жасы елуді алқымдап қалған, әдеміше келген дөңгелек жүзді, толық денелі, жайдары патриций Марк Деций Цедиций отыр; ол үшін триклинийдегі стол басында мүмкіндігінше ұзақ отырудан өмірде артық бақыт жоқ. Ол ұзақты күннің жарымын сол кездегі Римге әйгілі мамандардың бірі атанған, өзінің аспазы әзірлеп берген тәтті-дәмді тағамдардан аузын алмай малшылаумен отырып өткізетін. Ал күннің қалған екінші жартысын кешкі тамақтың жайын ойлаумен өткізеді. Бір сезбен айтқанда, Марк Деций Цедиций түскі ішкен тамағын ынтызары кешкі тамақ болумен отырып бойына сіңіретін.

Кейініректе бұл араға өзінің тілмарлығымен аты шаққан Квинт Гортензий де келді. Оның жасы отыз алтыға әлі еркін тола қойған жоқ-ты. Ол сөз сөйлеу және қимыл тәсілдерін ұзақ үйренумен болатын, өзінің сөзімен дене қимылын бір жерден шығаруды үздік жақсы меңгергені соншалық: Сенатта болсын, триклинийде немесе басқа жерде болсын, оның әрбір қимылынан сүйекке біткен дерлік дегдарлық пен ұлылық белгілері байқалатын. Гортензий шебер артист болатын; оның шешендік даңқын шығарған көбінесе даусының үнділігі мен тақпақ өнеріне шеберлігі еді, сондықтан да трагедияның атақты актері Эзоп, аты шулы Росций Гортензий сөз сөйлерде одан тақпақ үйрену үшін Форумға баруға асығатын.

Валерия мен оның әңгімелесіп отырған адамдарына таяу, тәрбиешісінің бақылауында, патрицийлер табынан шыққан, жастары он төрт, он екі шамасында екі бала отырды. Бұлар Порцийлер әулеті, екінші Пуника соғысы тұсында Карфагенді типылдап жоюмен даңқы шыққан Катон Цензордың немерелері Цепион мен Қатон болатын.

Бір туысқан екі баланың кішісі Цепион әрі тілмар, әрі сүйкімді еді, тәрбиешісі Серпедонға қарап әлсін-әлі сөйлеп отырғанда Марк Порций Катон оған өз-өзінен бұртиып, жасына ешбір сай келмейтін ашулы пішінмен қарап тұрды. Баланың мінезінің қаталдығы, бір беттілігі осы қалпының өзінен де айқын көрінгендей. Сүйекке біткен жігер-қайрат грек философиясың, оның бер жағында, стоиктер философиясын оқып үйрену, ақырында қатыгез атасының атымен байланысты өз тегінің дәстүрлерін айнымай қуу он төрт жасар баланы азамат санатына қосқан екен. Бертін келе ол Утикте өзін-өзі өлтіріп, латын бостандығы туын кебіндей оранып, қабырына бірге ала кетті.

Даңқ қақпасынан жоғарырақта қасында тәрбиешісі бар, патриций әулетінен шыққан тағы бір бала, өзінің қасында отырған жасы он жетілердегі баланың әңгімесін ұйып тыңдап отыр. Жас жігіттің көмірдей қара шашы көмкерген жүдеу жүзіндегі үлкен қара көздерінен кемеңгерлік ақыл оты ұшқындап тұрғандай.

Бұл кейінде «Заттардың тегі туралы» дастанымен өз атын өлмес даңққа бөлеген Тит Лукреций Кар еді. Оның қасындағы он екі жасар бала патриций тегі, бұрынғы консулдың перзенті әрі өжет, әрі қайсар, Қай Лонгин Кассий болатын, бұл да кейінде Рим республикасының құлардан бұрынғы және соңғы оқиғалар тарихында ең көрнекті орындардың біріне ие болған.

Лукреций мен Кассий қызу әңгіме үстінде.

Оларға таяу Сулланың өр кеуде, жылпос баласы Фауст отыр. Оның солғын жүдеу жүзінде жақында түскен: жарақат таңбалары тұр. Өзі қатпа, кек көзді, шикіл Фауст бақытты диктатордың бақытты баласы етіп өзін тағдыр қалағанын мақтан еткен пішінде.

Көпшілік консулдардың және римляндар үшін осындай сауық-сайран жасаушы Сулланың келуін күтіп отырған шақта, гладиатор шәкірттер — тирондар қолдарына жалған шоқпар және ағаш семсер алып, жұрттың мақтап, қошеметтеуімен, біріне-бірі дақ салмай, цирк алаңында сайыс көрсетіп жатты.

Бұл сияқты қан шықпаған сайыс, қарт легионерлер мен еркіне жіберілген гладиатор-рудиарилерден басқа, бірде-бір көрушіге оншалық қызықты болып көрінбеді. Бір мезетте жұрт үлкен амфитеатрды сілкінте ду қолшапалақтап қоя берді.

— Помпей жасасын!.. Кней Помпей жасасын!.. Ұлы Помпей жасасын!—деп дүрлікті мыңдаған дауыс.

Циркке келген Помпей оппидум алаңынан келіп орын алды. Ол көпке иіліп сәлем берді де, қолын ерніне тигізіп сүю ишаратымен алғыс білдірді.

Кней Помпейдің жасы жиырма сегіздердің шамасында болатын; ол еңгезердей, ұзын бойлы еді; аса қою шашы қастарымен тұтаса біткен, баданадай қара көздері қабақ астынан мөлие қарайды. Тұнжыраған суық жүзі, тұтаса біткен шомбал дене оған ержүректілік, жауынгерлік көрік беріп тұрғандай.

Бұл жас жігіт Африкада болған жеңісті соғыс үшін жиырма бес жасында-ақ даңққа ие болған және Сулла, көңіл қошы келіп отырған минутта болу керек, оған «Ұлы» деген атақты бірден бере салыпты.

Ол еңбекте және отыз шайқастың қиын-қыстау кезеңдерінде шыныққан, өзін император етіп қан көтерген ветеран легиондарының сүйіспеншілігіне бөленген адам.

Помпейді Үлкен циркке жиналған римляндардың мұншалық даурыға құттықтап, қошамет көрсетуі бір жағынан Суллаға деген өшпенділіктің әсерінен болуы да ықтимал. Бұл өшпенділікті халық басқа жолмен сыртқа шығаруға батылы бармай, Сулламен парапар ерліктер жасау қолынан келетін бірден бір адам— Помпейді мақтап қолшапалақтау арқылы ғана білдіруде.

Помпей келгеннен кейін көп кешікпей, өкілдік мерзімі алдағы жылдың 1 январында бітетін консулдар — Публий Сервилий Ватий Изаурик пен Аппий Клавдий Пульхр де келді. Консулдық қызметін сол айда атқарып жүрген Сервилийдің алдында, сондай-ақ ол қызметті өткен айда өтеген Клавдийдің соңында қолдарына фасцилер алып ликторлар келе жатты.

Консулдар оппидум алаңына шыққанда, республиканың жоғарғы үкіметін сыйлаудың белгісі ретінде барлық жұрт бір кісідей орындарынан тұрды.

Консулдардың келуімен шәкірттер сайысы тоқтап, кәдімгі шын қырқысқа түсетін гладиаторлар әдеттегіше өкімет адамдарының алдынан өту үшін тек белгі берілуін күтумен тұр. Олардың бәрі де кездерін оппидумға тігіп, консульдардың сайыс бастауға белгі беруін тосуда еді, бірақ консулдардың өздері де амфитеатрды айнала көзбен шолып, рұқсат алу үшін әлде кімді іздеп отырған сияқты. Шынында, олар Луций Корнелий Сулланы күтуде еді, диктатор деген атақты тастағанымен, Римнің ең жоғарғы әміршісі сол болатын. Әуелі әр жерден баяулап шығып, одан келе-келе біртіндеп күшейе түскен ыза, шу, қолшапалақтау басталды. Жұрттың бәрінің назары қасына көптеген сенаторлар мен достарын, нөкерлерін ертіп Луций Корнелий Сулла кіріп келе жатқан Даңқ қақпасы жаққа ауған. Бұл ғажайып адамның жасы елу тоғызда болатын. Ол өте бойшаң дене тұлғасы аса мығым адам, ал бұл жолы циркке кірген бетте қалжыраған адамдай аяғын санап басып баяу келе жатса, онысы ежелден тыю көрмеген ал қазіргі уақытта бұрынғыдан да бетер үдей түскен дыр-думанды ішкіліктің салдарынан еді. Алайда бұл сияқты он жорғалауға басты себепші — оның жүзіне және бүкіл тұлғасына мезгілінен бұрын келген кәріліктің таңбасын мықтап басқан шипасыз науқас болатын.

Сулланың бет-пішіні жан шошырлық еді. Бұл оның ұзын тұлғасы түзу біткен бет-әлпетінің дөрекілігінен де емес-ті — қайта, жазық маңдайы, арыстанның тұмсығына ұқсас итіне біткен салқы мұрыны, дүрдиген қалың ерінді жайын аузы, тіпті оны көріктендіріп, осындайлық бет-әлпетін қою біткен сарғыш-шудан шаш көмкеріп, оған бүркіттің жанарындай өткірлік оты мен қасқырдай жымысқы қырыстық нышаны аралас біткен, өңменнен өткендей ойнақы қоңырқай көкшіл көздері шырай беріп тұр. Әрқашан қатыгез және зәрлі бұл көздердің әрбір қимылынан кесіп-пішіп тастауға бейімдік пен қанқұмарлық нышаны көрініп тұратын.

Алайда Сулланың бет-пішінін сөз еткенде біз келтірген «жаншошырлық» деген сөзді оның дұрыс біткен келбет суреті дұрысқа шығармаған да болар еді, бірақ ол, шынында, жаншошырлық болатын, өйткені адам көргісіз қара қошқыл қызыл бөртпелер басып, әр жері ақ таңдақтармен айғызданып тұрған жүзі, бір афиннің айтқанындай-ақ ұнға сүңгіп шыққан маврдың беті сияқтан-ды.

Сулла өмірден тоятын мықтап алған адам пішінінде, аяқтарын санай басып, циркке кіріп келе жатты. Ол айналасын алтынмен зерлеп әшекейлеген аппақ қардай туника сыртынан, ұлттық палла немесе дәстүрлік тога орнына алтын жүргізіп, оң иығына асыл тастар отырғызып ілгек қадаған пурпур түсті қызыл күрең хламида киген. Бүкіл адамзатқа, әсіресе өзінің жерлестеріне жеккөрінішпен қарайтын адам болғандықтан, Сулла грек хламидасын кие бастаған көптеген адамдардың бірі болатын.

Жұрт қолшапалақтағанда-ақ, Сулла кекесінмен езу тартып: «Соғыңдар қолдарыңды соға түсіңдер, есуас айуандар!» — деп күбірледі.

Сол сәтте консулдар сайыс бастауға белгі берді де, жүз кісі гладиатор қапастан шыға сап түзеп, цирк алаңын шыр айнала бастады.

Алдыңғы сапта бірінші болып сайысқа шығуға тиіс ретиарийлар мен мирмиллондар келеді. Сайыстың басталуына аз уақыт қалғанына қарамастан, олар алаңсыз, бір-бірімен өзара шүйіркелесіп сөйлесіп келеді. Олардың соңында тек шанышқы және тормен қаруланған тоғыз лаквеатор; олар қалқанмен, семсермен қаруланған тоғыз секуторды торға түсіруге тиіс.

Осы тоғыз пар адамның соңынан тағы да тоғыз пар гладиатор келеді. Олар, әр жақтан шыққан отыз адам бір-біріне қарсы сайысып, кішігірім кәдімгі қырғын ұрыс жасауға тиіс.

Олардың отызы фракиялықтар, ал отызы — самниттер, бәрі де қыршын жас, бойшаң, дене бітімдері кесек, кілең керікті, сымбатты жандар.

Фракиялықтар ұшы имектеу келген шолақ семсермен қаруланып, сырты томпақ төрт бұрышты кішкентай қалқан ұстаған; бастарына бет пердесіз шағын дулыға киген, қысқасы, бұл олардың өзі шыққан халыққа тән қару-жарақ. Сесті фракиялықтар келте қызыл туника киіп, дулығаларының төбесіне екі-екіден қара қауырсын қадаған. Ал отыз самнит Самниум жауынгерлерінің жарақтарымен яғни түзу, қысқа семсермен, шаршылау келген кішкене қалқанмен қаруланып, бастарына қанатты жабық дулыға киген, қалқансыз оң қолдарын жауып тұратын темір жеңдіктері, сол жақ аяқтарын қорғайтын темір тізеліктері бар. Самниттер көкшіл туника киіп, дулығаларына ақ қауырсын шанышқан.

Сап түзеп жүрген осы адамдардың ең соңында он пар андобаттар келеді, бәрі де шолақ ақ туника киіп, семсерден де гөрі кәдімгі пышаққа ұқсас қанжарлармен қаруланған; бәрі де басына темен түсірілген болымсыз қисық саңлаулы пердесі бар дулығалар киген. Лорарилер — арнаулы цирк қызметшілері — шыжылдаған ыстық темір шыбыртқымен қарып, бір-бірін зорлап өлімге айдап салғанға дейін, бақытсыз жиырма адам отырғандарды қөңілдендіре, жайдары кейіппен, бейнебір соқыртеке ойнаған адамдардай-ақ сайыса беруге тиіс еді.

Жиналған жұрт қиқулап, қолшапалақтап жатқанда, жүз гладиатор цирк алаңын айналып келе жатты. Олар Сулланың отырған тұсына таяп кеп бастарын жоғары көтере, ланиста Акционың берген әмірі бойынша бір дауыспен:

— Алдияр диктатор! — деп шулады.

— Теріс емес, дұрыс қой! — деді Сулла маңындағыларға, өтіп бара жатқан гладиаторларды сансыз ұрыстарда сыналған-жеңімпаз адамның тәжрибелі көз қиығымен бір шолып өтіп.— Бұл күшті өжет жастар тамаша жақсы сайыс көрсетеді екен. Егер бұлай болып шықпаса, Акционға оңай тие қоймас! Ол баукеспе осы елу пар гладиатор үшін менен екі жүз жиырма мың сестерция алды.

Сап түзеген гладиаторлар цирк алаңын бір айналып, консулдарды құттықтады да, қайтадан қапастарына кетті. Күмістей жарқырап жатқан алаңда тек бір-біріне қарама-қарсы екі-ақ адам — мирмиллон мен ретиарий ғана қалды.

Жым-жырт тыныштық басталып, жұрттың бәрінің назары біріне-бірі тап беріп атылғалы тұрған екі гладиаторға ауған.

Мирмиллон нәсілі галл, ұзын бойлы, аққұбаша келген, әрі икемді, әрі күшті, келбетті жігіт еді; басына күміс балықтың сүреті бар дулыға киіп, бір қолына шағындау қалқан, екінші қолына жалпақ жүзді қысқа семсер ұстапты. Жұпыны көгілдір туника киген ретиарийдың бap қаруы үш тармақты шанышқы мен тор ғана, мирмиллонға жиырма қадамдай жерде, оны торға түсіріп алудың тәсілін ойлаумен тұр.

Мирмиллон сол аяғын ілгері басып, сәл бүгіңкі тізесіне салмағын салып мықшиып тұр. Ол семсерін оң жамбасына алып, ретиарийдың шабуылын күтуде.

Ретиарий күтпеген жерден мирмиллонға атыла ұмтылған бетінде бірнеше қадам жақындап барды да, оған сондай шапшаңдықпен тор лақтырды. Бірақ мирмиллон сол секундте. еңкейе жер бауырлай қалып, оңға қарай ыршып түсті де, торды бойына дарытпастан ретиарийға тап берді. Өзінің қате жібергенін сезген анау зытып қаша жөнелді.

Мирмиллон оны қуа жөнелді, бірақ одан гөрі шапшаң және икемді ретиарий алаң бойымен айналып шығып, өзінің торы қалып қойған жерге келді де, оны іліп әкетті.

Ол торды іліп алған сәтте мирмиллон да оған төніп келіп қалған еді. Ретиарий өзінің дұшпаны қару жұмсай берген шақта, жалт бұрыла беріп, көзді ашып-жұмғанша қолындағы торын оған тағы да кигізіп қалды. Бірақ мирмиллон жер бауырлай жата қалып тағы да құтылып кетті. Мирмиллон енді ғана атылып тұра берем дегенде, ретиарий оны шанышқымен түйреп қалған еді, бірақ шанышқы ұшы тек ананың қалқанына барып тиді.

Зығырданы қайнаған жұрттың даурығуы көтеріле бастаған кезде ретиарий тағы да тұра қашты. Торды қалай лақтыруды білместен циркте сайысқа шыққан гладиаторға көпшілік қынжылумен отыр.

Мирмиллон ретиарийды қуа жөнелудің орнына дұшпанының жақындап келер жағына жалт берді де, лақтырылған торға бірнеше қадамдай жақын келіп тұрып қалды. Оның бұл айласын түсіне қойған ретиарий алаңдағы жалдың бойын қуалай кері бұрылды, ол Жеңіс қақпасына дейін жүгіріп барды да, жалдан қарғып өтіп, цирктың екінші жағындағы торға жақын келді. Сол сәтті күткен мирмиллон оған тап берді.

Сол-ақ екен мыңдаған адам:

— Өлтір, ретиарийді... Өлтір, қорқақ немені!.. Есіп жібер!.. Ахуерон жағалауына бақа аулауға жіберші өзін! — деп шу ете қалды.

Жұрттың қиқуымен бел алған мирмиллон ретиарийға қатулана шабуыл жасады. Қанын ішіне тартқан ретиарий, шанышқысын ерсілі-қарсылы жұмсап, жауын бойына дарытпауға тырысты, сөйте жүріп өз торын қолға түсіру үшін мирмиллонды шыр айналды. Мирмиллон жауының шанышқысын қалқанымен қағып жіберіп, оған қоян-қолтық жақын келді. Оның семсері ананың кеудесін тіліп түсуге айналғанда, ретиарий шанышқысын мирмиллонның қалқанында қалдырып, торға қарай тұра ұмтылды. Бірақ ол қайткенмен де семсерден қашып құтыла алмады: ретиарийдің сол жақ иығынан қан бұрқ ете түсті, дегенмен, ол сонда да торын ала сала зыр қағып қаша жөнелді. Отыз қадамдай жерге жүгіріп барды да, жауына қарай жалт бұрылып, бар даусымен:

— Жеңіл жара! Дәнеңе етпейді! — деп айқайлады. Арада бір минут өтісімен былай деп әндетіп қоя берді:

— Кел, кел бері, сүйіктім галл, сені емес, балығыңды аулайын, балығыңды!.. Кел, кел бері, сүйіктім галл!..

Ретиарийдің бұл әнін жұрт ду ете қалған көңілді күлкімен қарсы алды. Сонымен ол жұрттың сүйіспеншілігін өзіне аудара білді. Бұл адамға сатыр-сұтыр қол шапалақтанып жатыр. Жарақаттана қанға боялып, қарусыз қалса да ол әзілі мен күлкісінен жазбай, сабырлылық көрсете білді.

Жауының тәлкегі жанына батып ашуға булыққан мирмиллон оған қатулана ұмтылды. Бірақ ретиарий секіріп кері шегіне отырып, жауының соққысын бойына дарытпастан:

— Келе гөр, галл! Бүгінгі кеште мен қайырымды Харонға қуырған балық жіберем! — деді дауыстап.

Бұл жаңа сықақ жұртқа аса зор әсер етіп, мирмиллон да жауына шабуылын үдете түсті. Осы сәтте ретиарий де торын дәл лақтырған еді, оған дұшпаны шыға алмастай болып шырмала кетті. Қалың топ қолшапалақтап қиқулап қоя берді.

Мирмиллон тордан құтылып шығу үшін жанталаса күш жұмсап баққанымен, қайта шырмалған үстіне шырмала берді. Осы мезетте, ретриарий өзінің үш ашасы жатқан жерге қарай ұмтылды. Оны бара сала дереу қолына алып, қайта жүгіріп келе жатып:

— Харон балықты болады!.. Харон балық алады!..— деп дауыстады.

Бірақ ол жақындап төніп келген шақта, жанұшырған мирмиллон өзінің алып қолдарының күшімен торды жыртып жіберді, төмен қарай сырылған тор мирмиллонның аяқтарын тұсап, тұрған орнынан тапжылтпады, дегенмен, қолдары босап, ретиарийдің шабуылына қарсы қимыл жасауға мүмкіндік алды.

Тағы да қолшапалақтау басталды. Жаудың әрбір қимылын, тәсілдерін жұрт көз алмай бағумен отыр. Бұл жекпе-жектің тағдырын зәредей ғана жаза басу шешкендей еді. Нақ сол минутта, мирмиллон торды жыртқан кезде, ретиарий оған жетіп келе бергенде-ақ жауын шанышқымен түйреді. Мирмиллон оны қалқанмен тосқан еді, бірақ онысы бытшыт болды. Сөйтіп, шанышқы тиген оның жалаңаш қолының үш жерінен қан саулап қоя берді. Сол мезетте шанышқыны сол қолымен шап беріп ұстай алып, денесінің бар тегеурінін сала ұмтылған мирмиллон семсерін жауының оң жақ санына сүңгітіп те алды.

Жаралы болған ретиарий шанышқысын "жауының қолында қалдырып, цирк алаңын қанға бояп қаша жөнелген еді, бірақ қырық қадамдай жерге барған соң, тізерлей отыра кетті де, сылқ етіп құлап түсті. Жауына соққы берген бетте өз екпінімен ұшып түскен мирмиллон да орнынан тұрып, аяқтарын тордан босатты да, жығылған жауына қарай жалма-жан тұра ұмтылды.

Күрестің бұл соңғы минуттарын қошаметпен қарсы алған қолшапалақтау, ретиарий мойнын бұрды да, сол қолының шынтағына сүйеніп, өлер алдындағы қу шүберектей жүзін жұртқа бұрғанда да тынған жоқ. Ажалды қорқынышсыз, бетпе-бет қарсы алуға әзір тұрған қалпы ол, өмірімді сақтап қалайыншы деген үмітпен емес, әдет бойынша, жұртқа қарап жанын өзіне қиюды сұрады.

Жауының денесін аяғымен басып тұрып, семсерін оның көкірегіне қойған мирмиллон басын жоғары көтерді де, жұртқа айнала қарап, олардың ұйғарымын күтті.

Еркек-әйел, бала-шаға аралас тоқсан мыңнан астам адам оң қолдарының бармағын төмен қарай шошайтып — өлтір деген, ал он бес мыңға жетер-жетпестей қайырымды адамдар бармақтарын жоғары қарай шошайтып— жеңілген гладиатордың жаны өзіне қиылсын деген ишарат білдірді.

Бармақтарын төмен қарай шошайтқан тоқсан мыңның ішінде байғұс гладиатордың өлімін көрумен бір жетісіп қалайықшы деген бейкүна және қайрымды вестелкалар да аз емес еді.

Мирмиллон ретиарийді жаруға оңтайлана бергенде анау оның қолындағы семсерін жұлып алып, бар күшімен оны сабына дейін өз көкірегіне өзі сұғып жіберді. Мирмиллон буы бұрқыраған қанды семсерін суырып ала бергенде ретиарий өлер алдындағы жанталаста басын көтеріп, жантүршігерлік дауыспен:

— Лағнат жаусын сендерге! — деп, бір шыңғырды да, жан тапсырды.





II ТАРАУ. СПАРТАК ЦИРК АЛАҢЬІНДА



Жиналған жұрттың болып өткен оқиғаны талқылап, екілене қолшапалақтауы мен мыңдаған адамның дабыры циркті басына көтерді.

Мирмиллон қапасқа кіріп кеткенде, сол есіктен Плутон, Меркурий, лорарий шықты да ретиарийдің өлі денесін темір қармақпен түйреп, Ажал қақпасы арқылы алып шығып кетті. Өлген гладиатордың қаны селдей ағып қалған жерге маңайдағы тиволий керьерінен кішкентай дорбаларға салып әкелген мрамор ұнтағы себілген еді, алаң күн көзіне шағылысып тағы да күмістей жалтырай қалды.

Қолшапалақтаған жұрт:

— Сулла жасасын! — деген айқаймен циркті бастарына көтерді. Сулла өзінің жанында отырған және осыдан екі жыл бұрын ғана консул болған Кней Корнелий Долабеллаға қарап:

Желеп-жебеушім Аполлон Дельфийскиге аян, бұл неткен сайқал жұрт десейші! Ол маған қолшапалақтап отыр деймісің? Атамаңыз! Ол өзіне кешегі күні тәтті-дәмді тағамды мол әзірлеп берген менің аспаздарыма қолшапалақтайды, - деді.

— Сен оппидумнен неге орын алмағансың? — деп сұрады Сулладан, Кней Долабелла.

- Немене, ол орын менің атағымды бұрынғыдан бетер жоғарылатар деп пе едің? — деді Сулла жақтырмай. Осыдан соң, ол іле-шала:

- Сірә, ланиста Акциан маған құнсыз товар сатпаған болса керек? — деді тағы.

— Әрине, жомарт, ұлы адам! — деді Сулланың жанында отырған сенатор Тит Аквиций.

— Жалғаншы жарамсақтар атаулының бәрінің де төбесінен Юпитер жай түсірер-ау! — деп бұрынғы диктатор, оң қолымен шап беріп иығын ұстады да, қасына бастады, жыбырлатып жеп бара жатқан пәленің қышуын баспақ болып.

Бір минуттан кейін ол:

— Мен өктемдіктен бас тартып, бұйығы өмірге көштім, ал сендер мені әлі де төре тұтасыңдар. Қолдарыңнан тек құлдық ұрумен өмір сүру ғана келетін жексұрын-ақ жансыңдар-ау! — деді тағы.

— Жұрттың бәрі бірдей құл болу үшін туған емес қой, Сулла, — деді диктаторға жақын отырған, нөкерлерінің ішінен бір патриций тайсалмай.

Бұл батыл адам Луций Сергий Катилина еді. Сол кезде оның жасы жиырма жетілердің шамасында болатын. Бойшаң, кең иықты, денесі шымыр, омырауы есіктей апсағай адам еді. Қою қара шашы үлкен басын жауып тұратын; ашаң жүзді, екі шекесі торсықтай, ер пішінді келген; кең маңдайында әрқашан қан толып, лыпып тұратын білеудей тамыр мұрнымен ұштасып жататын; қоңырқай көздерінде әрдайым қатыгез, ашушаңдықтың белгісі бар, ал түнерген суық жүзінің еттері бүлкілдеп ойнай жөнелгенде байыпты аңдаушы оның ішкі дүниесінің зәредей де болсын құбылысын сезе қоятындай еді.

Біздің осы әңгімеміз басталатын уақытқа дейін Луций Сергий Катилинаның аю адам деген атағы шыққан болатын. Жұрттың бәрі оның әпер-бақан күйгелектігінен қорқатын. Өзінің бастан асқан борышын өтемек болып, кепілге ұстау үшін көп сома сұрағанда, оны бере тұрмағаны үшін Катилина Тибр өзенінің жағасында жайбарақат кетіп бара жатқан жерінен Гратидиан дейтін патрицийді өлтірген, өйткені борышын өтемейінше Катилина ешқандай мемлекеттік қызмет ала алмайтын еді.

Ол проскрипцияның тұсы, Сулланың нағыз басқа шауып, төске өрлеп, Римді қанға тоғытып тұрған кезі еді. Гратидиан проскрипцияның тізімінде жоқ болатын, тіпті ол Сулланың партиясына жататын; Гратидиан өлшеусіз бай еді, ал проскипция тізіміне ілінгендердің мүлкі қатталып алынатын. Сондықтан Гратидианның сүйегін курий мәжілісінде отырған Суллаға алып келіп, оны диктатордың аяғының астына әкеп тастай берген Катилина Гратидианды Сулланың және отанның жауы болғандықтан өлтірдім дегенде, диктатор бұл кісі өлтірушілікке көзін тарс жұмып, ал өліктің артында қалған орасан байлыққа келгенде, оны бақырайта аша қойған-ды.

Осыдан соң көп кешікпей Катилина өзінің туысқанымен жанжалдасып қылыш суырысты, бірақ Сергий Катилина өзінің аса қарулы екенімен қатар, найзагерлік жөнінен бүкіл Римнен асқан адам-ды. Ол туысын да өлтіріп, бар мүлкін басып қалды да, осы әрекетінің арқасында дүние шашумен, дыр-думанды ішкілікке салынумен душар болған күйзелістен құтылды. Сулла бұл жолы да туысқанын өлтірген адамға немқұрайды қарады, сондықтан оған квесторлар да ештеңе дей алған жоқ.

Катилинаның әлгіндей батыл сөздерін естігенде, Сулла оған жайымен бұрылып қарады да:

— Катилина, өзің сияқты батыл, ізгілікке болсын, жаманшылыққа болсын төтеп бере алатын азаматтар Римде көп деп ойлаймысың? — деп сұрады.

— Аяулы Сулла,— деді Катилина,— мен адамға және затқа сенің құдіреттілік дәрежең тұрғысынан қарай алмаймын. Өзімнің азаттықты сүю үшін, сондай-ақ ізгілік атын жамылып немесе отанның игілігі үшін деп екі жүзділікпен әрекет істей тұрса да, әйтеуір тиранға деген өшпендік үшін тудым дейтінімді жасырмаймын. Халық арасында олқынды-толқынды жағдай, ішкі аламандық бола тұрған күннің өзінде де, көптің қолындағы сол игілік бір ғана адамның деспотизм тұсындағыдан әлде қайда берік болатынын да айтуға тиіспін. Әрекеттеріңді талдамай тұрып айтайын, сенің өктемдігіңді бұрын қандай сөккен болсам, қазірде де сондай ашық сөгемін. Жалғыз ғана адамның өктемдігіне қайтадан бас ұрмас үшін, оның бер жағында, ол адам Луций Корнелий Сулла болмас үшін, ол да жүздеген шайқасуларда сен сияқты талай даңққа бөленіп, жұлдызы оңынан туып жүрген біреу болмас үшін, қандай іске болсын әзір азаматтардың Римде әлі де бар екеніне мен кәміл сенемін және сенгім де келеді.

— Олай болса,— деді Сулла жай ғана, бірақ кекесінмен езу тартып.— Онда сендер мені азат халықтың алдында сотқа неге шақыртпайсыңдар. Мен диктатурадан бастартқан екем; маған неге кіна тағылмады, сендер менің әрекетім жөнінде менен неге жауап талап ете келмедіңдер?

— Он жыл бойы Римді әбден тұралатып болған кескілесті, өзара қырқысты енді қайтып көрмес үшін де... Бұл туралы тіпті сөз етпей-ақ қоялықшы, өйткені мен де сені айыптайын деген ниет те жоқ; сенің мейлінше қателесуің де мүмкін еді, бірақ сен тек даңқты ерлік істер жасадың, ол ерліктер сен сияқты даңқты, құдіреттілікті аңсаған менің де жанымды күндіз-түні жай таптырмайды. Алайда, өзің-ақ айтшы, азаттықты сүйген ұлы ата-бабаларымыз сияқты халқымыздың бойындағы күш-қуат аз ба? Осыдан бірнеше ай бұрын курияда, сенаттың қатысуымен, диктаторлықтан өз еркіңмен бастартып, ликторларды босатып қоя бергеннен кейін, қасыңа достарыңды ертіп үйіне қайтып бара жатқаныңда Римді еркінен айырып, кескілескен талаумен ойрандағаның, сөйтіп оның азапшысы болғаның үшін өзіңді бір жас жігіттің қатты сөккенін есіңе түсірші. Мұндай іске бару тек өте шыңдалған адамның ғана қолынан келеді — сол сөзі үшін жігіттің табанда өліп кетуі мүмкін де емес пе еді? Мұны мойындауың керек, Сулла. Сен онда ізгілік жасадың, мен мұны жарамсақтанып айтып отырғаным жоқ, Катилина ешкімге, тіпті құдіреті күшті ұлы Юпитердің өзіне де жарамсақтануды білмейді, айттым ғой, сен шын ізгілік жасап, оған тимедің, алайда, сен менімен келісуге тиіссің, егер қолынан осындайлық іс келетін, плебей текті белгісіз жігіт,— әттең не керек, оның аты-жөнін білмеймін,— кездесіп отырса, онда отанды да, республиканы да сақтаудан үміттенуге әбден болады.

— Рас, оныкі шын батылдық болды, мен әрқашан ерлікке сүйсінетін, өжеттікті жақсы көретін адам болғандықтан, жігіттің сол ерлігі үшін, одан өш алуды қажет деп таппадым, оның ұрсып, сөккен жәбірінің бәрін көтере бердім. Бірақ сол жігіттің қиянаты мен сөздерінің салдары қандай болғанын білемісің, Катилина?

— Қандай болды? — деп сұрады Сергий, бақытты диктаторға ентелей, ынтыға қарап.

— Содан бастап,— деді Сулла,— республикада өкіметті басып алу қолымнан келеді деген адам енді қайтып одан айнымастай болды.

Катилина сәл ойланып, төмен қарады.

Осыдан соң басын кенет көтеріп алып, аптыға:

— Жоғарғы өкіметті басып алуға ұмтылатын кім бар және оны басып алу қолынан келетін кім қалды? — деді.

— Жарайды,— деді де, Сулла мысқылмен, жарайды...— Мына құлдар тобы ше, ол адамға лық толы амфитеатрды нұсқады. Төрелер де табылады!

Леквеаторлар мен секуторлардың арасында болып жатқан және кешікпей-ақ жеті лаквеатордың, бес секутордың жусап қалуымен аяқталған қантөгіс қырқыстың қызығына түсіп алған жұрттың екілене қолшапалақтауы, айқай-қиқуы үстінде осындай әңгіме де болып жатты. Өне бойында сау тамтық жоқ тек сүлдері ғана қалған алты гладиатор өлекселерін сүйретіп қапасқа қарай кетіп бара жатқанда, жұрт та екілене қол шапалақтады.

Лорарилер цирк алаңынан он екі адамның өліктерін жинап алып, алаңды аққан қаннан тазартып жатқан кезде, өзіне тұспа-тұс отырған Суллаға көз қиығы түскен Валерия орнынан тұрып, диктатордың сырт жағынан келді де, оның жүннен тоқылған хламидасының бір жібін үзіп алды. Бұған таң тамаша болған Сулла артына жалт бұрылып, оған оқты көзімен ата қараған еді, Валерия жымиып тұрып:

— Айыпқа бұйырма, диктатор, бұл жіпті мен сенің бақытыңа ортақтас болу үшін алдым,— деді.

Дәстүр бойынша, әдеппен иіліп тәжім етіп, қолын ерніне тигізді де, сұлу өз орнына қайтып барды. Мұндай жылы сөз жанына жағып дандайси қалған Сулла, оны ізетпен ұзатып салып, көз қиығын алмастан қарап және онысына ықлас, ниет шырайын беруге тырысты.

— Бұл кім? — деп сұрады Сулла Долабелладан.

— Валерия,— деді анау,— Мессаланың қызы.

— Солай ма!—деді Сулла,— Квинт Гортензийдің қарындасы екен ғой?

— Дәл өзі.

Сулла Валерия жаққа тағы көз тастаған еді, сұлу да бұған көрген жанды ынтықтыра өзіне тартқандай, сүйіспендік шыраймен жымия қарады.

Валерияның ағасы Гортензий орнынан тұрып, өзінің сараңдығы және даңқ құмарлығымен аты шыққан, бірақ бір-біріне қарама-қарсы осы екі қасиет те өз бойына сыйып, орайласып тұратын аса бай патриций Марк Красстың жанына барды.

Красс тал бойында бір мін жоқ асқан бір сұлу қызға таяу отыр екен. Бұл қыздың аты Эвтибида болатын, үстіндегі киім үлгісіне қарағанда грек қызы екені байқалып тұр, үзілген қыпша белді, тартқан сымдай мінсіз сұңғақ бойлылығымен ерекше көзге түскендей. Қыздың бет ажары адам таңқалғандай еді: аппақ қардай жүзінде сыпайы ғана қызыл шырай бар, керілген ақ маңдайын толқынды сарғыш шашы көмкеріп тұр, теңіз суындай көкпеңбек мөлдір, жалт-жұлт еткен үлкен, дөңгелек көздері, ықшам келген сәл делдектеу пісте мұрны оның жүзіндегі асқан өжеттік кейіпті айқын көрсетіп тұр.

Гортензий Марк Красстың жанына келгенде, оның есіл-дерті Эвтибида болып елітіп отыр еді. Зеріккендіктен болу керек, дәл осы сәтте сұлу да өзінің оймақ аузын барынша аша бір есінеп қойып, омырауындағы сапфир жұлдызшасын оң қолымен қақшып ойнай бастады.

Красстың жасы отыз екіге шыққан-ды; ол орта бойлы еді, дене бітімі нық та болса, толықсып семіздікке бейімделген. Денесіне сай, қауғадай үлкен басы күжірейген жуан мойнымен тұтаса біткеніне қарамастан, оның қоңырқай-сарғылт жүзі тым ашаң болатын. Римляндер бәденді бет-пішіні де сесті еді; құс мұрынды, иегі сидиып сүйір біткен. Шeгip кездері бірде оттай жайнап бірде сөніп, жанарсыз қалған сияқтанатын.

Тектілік, тамаша шешендік талантты, кішіпейілділік пен сыпайгерлік, орасан зор байлық оның атағын шығарып қана қойған жоқ, сонымен бірге даңққа бөлеп, зор ықпалға да ие етті: біздің әңгімеміздің тұсына дейін, ол өзара сайыстарда Сулланы жақтап соғысып, сан рет ерлік көрсеткен және әралуан мемлекеттік қызметтер атқарып келген-ді.

— Саламат па Марк Красс,— деп Гортензий оның ойын бөліп жіберді.— Есі-дертің жұлдыз болып, елітіп кеткенбісің, немене?

— Геркулеске аян, сен дәл таптың,— деді Красс,— сонау...

— Анауың... қайсы?

— Анау отырған сұлу грек қызын айтам... бізден екі қатар жоғары... әне отыр ғой...

— Анау де, көрдім... Эвтибида ғой, ол.

— Эвтибида деймісің? Ол не дегенің?

— Мен саған сол қыздың атын айтып отырмын... Шынында, ол грек қызы... Куртизанка...— деді Гортензий, Красстың жанына отырып жатып.

— Куртизанка!.. Періште десең болмай ма, онан да!.. Нағыз Венера емес пе! Геркулеске аян, мен дүниеде бұдан асқан сұлулық бар деп білмеймін! Өзі қайда тұрады екен?

— Священная көшесінде... Янус Верхнийдың шеркеуінен онша алыс та емес.

Бұлар грек қызы туралы әңгіме құрып, ал осыдан бірнеше ай бұрын өзінің төртінші әйелі Цецилия Метелладан айрылған Сулланы Валерия сұлуға деген ізгі сүйіспеншілік сезімдері желіктіріп отырған шақта, керней даусы отыз фракциялық пен отыз самниттың нақ сол сәтте сайысы басталатынын хабарлады.

Әңгіме, айқай-қиқу тиыла қалды. Жұрттың бәрінің назары сайысып жатқандарға ауды.

Сайысшылардың алғашқы айқасы жаншошырлық болды: темір қалқандар мен семсерлердің шыңғырлаған ащы даусы цирктегі меңреу тиыштықтың ойранын шығарды; кешікпей-ақ дулығалардың қауырсындары мен жаңқалары, күл-талқан боп қаусаған қалқандардың сынықтары алаңға ұшып түсіп жатты; екілене ұмтылысқан гладиаторлар аптыға-үптіге, бір-бірін тықсырып, жайпаумен жүр.

Арада бес минут та өткен жоқ алаңда қан судай ақты; өлім халіне келген үш гладиатор ұрыстағы жауынгерлердің аяғы астына тапталып жан тәсілін берер алдындағы ауыр азапты бастан кешіруде. Бұл қантөгіс сайыстың қызғылықты көріністерін жұрттың соншалық тықырши қадағалауын ауызбен айтып жеткізу былай тұрсын, тіпті ақылға сыйғызу да қиын еді, неге десеңіз, сонда отырғандардан кемінде сексен мың адам қызыл киімді фракиялықтар үшін немесе көкшіл киімді самниттер үшін бәстесіп, әркім өздерінің шамаларына қарай, он сестерциядан, енді біреулер жиырма, тіпті елу таланттан тіккен.

Гладиаторлардың қатары сиреген сайын, жұрттың қол шапалағы, көтермелеген айқай-қиқуы жиілей түседі.

Арада бір сағаттай уақыт өткен соң қырғын сайыс аяқталуға жуықтады. Өлімші болған елу гладиатор алаң жүзін қанға бояп. ыңыранумен жатыр.

Самниттер үшін бәс тіккендер ұтатындықтарына сенімді еді, тірі қалған үш фракиялықты жеті самнит араға алып, тықсырумен жүр, ал аналар бір-біріне арқаларын сүйеп, үшкілдене тұрып алып, басы асқан жауымен жанталаса қарсыласуда.

Бұл фракиялықтың бірі Спартак еді. Жиналған жұрттың назары оның тұтас біткен алып тұлғасына, қажымас қайратына ауған. Оның бұл қасиеттері, күш-қайрат адамның ең басты сапасы болып саналатын тап сол заманда мұны қарапайым адамдардың арасынан үздік алға шығаруға тиіс болған еді. Мұның үстіне ол білімді, ақыл-ойлы, парасатты және кешірімді адам болды.

Спартактың жасы сол кезде отыздың шамасында болатын. Ұзын сарғыш шашы, қою сақалы оның мінсіз келбетті жүзін дөңгелете көмкеріп тұратын, жанарлы үлкен көкшіл көздері, жай тыныш отырғанда оның жүзіне қайырымдылық шырай беретін. Бірақ ол дәл қазіргі сайыс үстінде бұл күйіне ұқсамайтын: кездері оттай жайнап, өне бойын ашу-ыза кернеп, жауатын күндей тұнжырап кеткен.

Спартак Фракиядағы Родоп тауында туған. Өзінің туған жеріне римляндер шабуыл жасаған уақытта оларға қарсы шайқасқан. Сол сапарда қолға түсіп, тек өзінің күші мен алғырлығы арқасында ғана легионға алынды, онда үлкен ерліктер көрсетіп, Митридатқа қарсы соғыста үздік шыққандығы үшін декан болып, яғни он кісілік отрядтың басшысы болып тағайындалды, сөйтіп құрметті награда — азаматтық венок алды. Бірақ римляндар фракиялықтармен қайта соғысқанда Спартак қашып кетіп, өзінің туған жері үшін, римляндарға қарсы соғысты. Сол жылы жаралы болып тағы да римляндардың қолында қалған Спартак, қашқындарға берілетін өлім жазасы орнына гладиаторлыққа берілді, сондықтан ол бір ланистаға сатылды, кейінде одан Акциан сатып алды.

Спартак гладиатор болғаннан бері екі жыл өтті; алғашқы ланистамен бірге ол Италияның барлық қалаларын түгел дерлік аралап, жүзден аса сайысқа қатысты және бұл сайыстарда денесіне бірде-бір елеулі дақ түсірген жоқ. Басқа гладиаторлар қаншалық ержүрек және күшті бола тұрса да, Спартак олардан әлде қайда басым түсті, тіпті қандай шайқаста болсын үнемі жеңіп шығып, Италияның амфитеатрлары мен цирктерінде өзінің ерлігімен зор даңққа ие бола берді.

Ланиста Акциан Спартакты аса қымбатқа — он екі мың сестерцияға сатып алды және иемденгеніне алты айдың жүзі бола тұрса да өз мектебінде Спартак найзагерліктің, күрестің және гимнастиканың ұстазы болған соң оны бағалағандықтан ба немесе қымбатқа түскен оның өмірін сайыс қатеріне салғысы келмегендіктен бе, әйтеуір ол бұған дейін оны Римнің амфитеатрына бірде-бір рет сайысқа жіберген еместі. Егер ол өліп кетсе, ланистаның шығыны төленбей, зиянда қалар еді.

Акциан бүгін цирктегі қанды қырқысқа Спартакты бірінші рет әкеп салды: бүгінгі сайысқа түсуге тиіс жүз гладиатор үшін екі жүз мың сестерцияны бірден төлеген Сулланың жомарттығы Спартакқа өле кеткен күнде де оған шыққан шығынды толық өтерліктей болған.

Дегенмен, сұры қашқан Акциан қапастардың бірінің есігіне арқасын сүйеп, ұрыстың соңғы кезеңінің аңғысын аңдап, қауіп илеумен тұр; егер оған қадағалап назар аударған адам болса, ол Спартак үшін оның қандай уайым жеп тұрғанын, сөзсіз, аңлаған да болар еді. Спартактың өзі жұмсаған немесе дұшпанына тойтарыс берген әрбір соққысын ол қылп еткізбей бағып тұр, өйткені қырқыстан кейін гладиторлардың, тек халық өмірін өзіне қиғандары болмаса, басқасының бәрі де ланистаның меншігіне қайтарылатын.

— Батылырақ қимылдаңдар, самниттер, батылырақ— деп дауыстайды, самниттер үшін бәс тіккен мың сан адам.

— Өлтіріңдер, кескілеңдер, мына үш варварды!— деп тағы біреулер қыздырмалатады.

— Сілейт, Небулиан, ұр деймін Крикс, сұлатсайшы Порфирийау!— деп өңештейді, қолдарында гладиаторлардың аттары жазылған таблицасы барлар.

Фракиялықтарды жақтаушылар да бұлардан кем соғып жатқан жоқ, ұтатындықтарына олардың сенімі азайғандай, бірақ сонда да Спартактың жеңетініне үмітті: әлі до болса жарақаттан аман, дулығасы мен қалқаны бүтін жүрген Спартак нақ сол сәтте өзін қамалап жүрген жеті самниттің біреуін жайратып та тастады. Сол-ақ екен цирктегі мыңдаған адам қолшапалақтап, дуылдап қоя берді:

— Қимылда, Спартак! Ерлігіңе болайын, Спартак! Жаса Спартак!

Қалған екі фракиялық ауыр жаралы болған, олар қаруды баяу жұмсап, дұшпанның соққысын жөнді тойтара алмай, қалдері нашарлап бара жатты.

— Менің ту сыртымды қорғаңдар!—деп дауыстады Спартак оларға, өзінің қысқа семсерін жай оғындай жарқылдатып үйіре, өзіне тізе қоса жабылған самниттердің соққысын тойтара жүріп.— Ту сыртымды қорғай беріңдер... енді кішкене шыдаңдар... жеңіп шығамыз...

Оның даусы тына қалды, сұры қашқан жүзінен тер бұршақтап, көздерінде жеңісті аңсаудың, ашу мен ызаның ұшқыны ойнайды.

Дәл өңменінен қатты соққы тиген екінші бір самнит циркті қанға бояп, өлер алдындағы жан ашуымен лағнат-қарғысты жаудыра бір шыңғырып, Спартактың жанында қорқырап қала берді. Сол минутта Спартактың сыртын қорғап жүрген екі фракиялыктың бірінің бас сүйегі күл-талқан болып, ол да құлап түсті.

Қол шапалақтау, көтермелеп дем беруші айқай-қиқу циркті дүрліктіріп кеулеп кетті; жұрттың көзі сайысшыларда Фракиялықтар үшін бәс тіккен Луций Сергий Катилинаның көзіне осы қантөгіс қырғыннан басқа ешнәрсе көрінбей кетті. Өзінің бүкіл өмірінің тағдыры бейнебір Спартактың семсерінің жүзінде тұрғандай, ол содан көзін айырмады.

Спартактың семсері дәл бауыздауынан тиген үшінші самниттың құлағаны сол еді. Спартактың қалған жалғыз серігі фракиялық та бірнеше жерінен соққы тиіп табанда жан берді.

Дүрліккен дауыс бүкіл циркті басына көтерді; осыдан соң жан алып, жан беріп жүрген гладиаторлардың ырсылдап, алқынған үні анық естілердей меңіреу тыныштық орнай қалды. Жиналған жұрттың дегбірі қалмай шұқшия берілуі соншалық, егер Римнің тағдыры осы сайысқа байланысты бола қалса, нақ сонда да ол тап мұндай дәрежеге көтеріле қоймас-ты.

Қанжарласуға өзінің орасан шеберлігі, икемділігі арқасында бір сағаттан аса уақытқа созылған бұл сайыста Спартактың үш жерінен ғана жеңіл жара, тіпті жара да емес-ау, сызат түсті; ол енді әндемді төрт адамға қарсы бір өзі қалды, жараланып қанға бояла тұрса да, олар өздерінің төртеулігімен қорқынышты еді.

Қаншалықты күшті және алғыр болғанмен, Спартак соңғы қалған жалғыз жолдасы құлағаннан кейін өлімге басын байлаған-ды.

Бір мезетте оның көздері кенет жайнап кетті: Горацийдің Куриацилерге қарсы қолданған бағы заманғы тәсілін қолданып көрейінші деген бір ой келе қалды.

Ол қаша жөнелді. Самниттер оның соңына түсіп кеп берді.

Спартак елу қадамдай жерге бармастан кенет жалт бұрылып, өзіне таяп келіп қалған бір самниттің өңменінен имек семсерін сыр еткізіп салып та жіберді. Самнит өзіне таяныш іздегендей қолын ербеңдете, теңселіп барып, құлап түсті; сол екі арада екінші самнитті қуып жеткен Спартак, оның семсерін қалқанымен қағып жібеpiп, оны да табанда сұлатып кетті. Түгел дерлік фракиялықтарды қостаған жұрттың айқайы естіледі.

Осы кезде, өнбойында жарадан сау жер жоқ, үшінші самнит тақап келген еді. Спартак, сірә, өлтіргісі келмеген болу керек, семсерді жұмсамастан, оны қолындағы қалқанымен тас төбеге бір көміп етті. Есеңгіреп қалған самнит, шыр көбелек айналып барып, топ ете түсті. Жолдастарының қалған ең соңғы біреуі оған жәрдемдесуге ұмтылды. Спартак оған да уыттана тап берді, бірақ өлтіргісі келмеді де, оның қолындағы семсерін қағып түсіріп, қарусыз қалдырды. Іле-шала оны қапсыра құшақтай алған күйі алып ұрып, құлағына:

— Қорықпа, Крикс, мен сені мүмкін аман алып қалармын,— деп сыбырлады.

Осыны айтты да ол бір аяғымен Крикстің кеудесін, ал екінші аяғының тізесімен өзі қалқанмен ұрып жығатын самниттің кеудесін басып тұрып, көптің үкімін күтті.

Жұрт жер сілкінгендей, жұмыла қолшапалақтап, қиқулап қоя берді: бәрі дерлік сұқ және ортан қолдарының басын жоғары шошайтты, сөйтіп екі самниттің де жандары өздеріне қиылды.

— Неткен күшті адам!— деді Суллаға, маңдайынан тері бұршақтаған Катилина.— Қандай күшті адам! Римлян болып туатын жөні бар екен.

Осы екі арада жүздеген дауыс:

Ержүрек Спартакқа азаттық берілсін!—деп айқайлады.

Көздері оттай жайнап, өңі бұрынғыдан бетер қашқан, гладиатор тулаған жүрек серпінін тежейінші дегендей көкірегін ұстады.

— Азаттық берілсін, азаттық!—деп шулайды, мың сан дауыс.

— Азаттық!—деп күбір ете қалды гладиатор.— Азаттық деседі! Я! Олимптің құдайлары, бұл тек түсім болып жүрмегей!— Ол кірпіктерін жас шылай бастағанын сезді.

— Ол біздің легиондарымыздан қашып кеткен жоқ па еді!—деген дауыс саңқ ете қалды.— Қашқынға азаттық беруге болмайды!

Сол-ақ екен, Спартактың асқан қаһармандығы салдарынан бәстерін ұттырған көптеген адамдар езеурей шулап қоя берді:

— Жоқ, азаттық берілмесін, ол — қашқын!

Фракиялықтың түсі бұзылып кеткен еді, ол өзін айыптаушы алғашқы дауыстың шыққан тұсына қарады. Өшпенділік оты лаулаған көз қиығымен әлгі дауыстаған кім екенін іздестіре бастады.

Бірақ, мыңдаған адамдардың:

— Спартакқа азаттық берілсін, азаттық!— деген үні тағы да үдей түсті.

Байғұс гладиаторды билеген тап осы кездегі сезімді суреттеп жеткізуге болмайтын еді. Ол үшін өмірдің өзінен де гөрі басымырақ мәселе шешілуде еді, сондықтан да оның қу шүберектей жүдеу өңінде зілді күдіктің ізі тұрды. Оның жыбыр қағып бүлкілдей ойнаған бұлшық еттері мен от шашқан көз жанары қорқыныш пен үміт арасындағы күресті айқын сездіргендей.

Біржарым сағаттай әліммен ойнап, төрт бірдей дұшпанына қарсы жапа жалғыз қалғанда да ешқандай қажығандық сыр білдірмеген бұл қайратты адам, тізелерінің сәл бүгіліп бара жатқанын сезді, цирк алаңында естен айрылып құлап қалмас үшін, алаңда өлген гладиаторлардың денелерінен тазартуға келген лорарийлардың біреуінің иығына асыла кетті.

— Азаттық берілсін, азаттық!—деген дауыстар қалың жұрттың арасынан әлі естіліп тұр.

— Шынында да, ол азаттық алуға лайық адам,— деп сыбырлады Катилина, Сулланың құлағына.

— Ол бұған тұрарлық адам!—деп дауыстады Валерия, дәл осы минут оған Сулланың ынтығы құрып елітіп отырған да шақ еді.

— Жарайды,— деп Валеряға сыр тарта қараған Сулла, сұлудың.көз жанарынан гладиаторды мүсіркеуді сыпайылықпен сүйіне, жалбарына тілейтіндіктің белгісін аңлады,— жарайды... Солай-ақ болсын!..

Осыны айтты да Сулла басын иіп, келісім бергендігін білдірді. Жұрттың қолшапалақтауымен Спартак бостандық алды.

— Сен азат болдың,— деді лорарий Спартакқа.— Сулла сені азат етті.

Спартак жауап қатпастан, сілейіп тұрып қалды. Оның көздері жұмулы еді, оны ашқысы да келмеді, осыншалық ұзақ зарыға күткен және жүзеге асқанына өзі де сене алмай тұрған арманынан ада-күде айрылып қаламын ба деп шошыды.

— Сен батылдығыңмен түбіме жеттің, жауыз!— деп біреудің күбірлегенін естіді гладиатор.

Мұны естіген Спартак көзін ашып алды. Қарсы алдында ланиста Акциан тұр екен. Ол Спартак бұрынғыдай өз меншігімде қалады деп ойлап, оны құттықтау үшін қасына лорарийлерді ертіп цирк алаңына келген-ді. Енді міне Спартактың ерлігін даттап тұр. Өзінше, Сулланың орынсыз ізгілігі мен жұрттың есуастық қайырымы маған он екі мың сестерцияға түсті деп тұр.

Ланистаның осы сөздерін естігенде барып, фракиялық өзінің есі дұрыс екенін білді; ол өзінің алып денесін жазып, кеудесін кере, алдымен Суллаға, одан соң халыққа бас иді де, көптің тағы да сатырлата қол соққан қошеметімен, цирк алаңынан шығып кете барды.

— Жоқ, дүниені құдай жаратқан жоқ,— деді дәл сол минутта Тит Лукреций Кар, өзінің таңдаулы досы, искусство мен философияға, әдебиетке бейім жас Кай Мемий Гемелмен және кішкентай Кассиймен арадағы әңгімесін қайта бастап. Лукреций осы кезде ойға алып жазғалы жүрген «Заттардың тегі» дастанын кейін де осы досына арнаған-ды.

— Ал, дүниені сонда кім жаратқан? — деп сұрады Кассий.

— Материяның мәңгілік қозғалысы және көзге ілінбес ұсақ молекулалардың ұласуы — міне, дүние дегеніміз осы. Сол жер бетінде және астында пайда болған заттарды көресің де, оларды дүниеге келтіруші себептердің сырын түсінбейсін де, бұларды құдай жаратты деп есептейсің. Еш уақытта да жоқтан бар пайда болған емес: және пайда бола да алмайды.

— Онда Юпитер, Юнона, Сатурн дегендеріміз не болғаны?. —деп сұрады Кассий, таңырқап.

— Олар адам баласының мәдениетсіздігі мен қорқыныш сезімдерінен туған. Шырағым қаласаң, мен сені сатырлаған аспаннан да, жер бетіне қорқыныш туғызушы жер сілкінуден де, құдайлардың құдіретінен және олардың болжалды найзағайларынан да ешбір жасқануды білместен, табиғаттың толып жатқан құпия сырларын ақтарып, заттардың шығу тегі мен себептерін ашуға бел байлаған бірден-бір дұрыс ғылыммен, ұлы Эпикурдің ғылымымен таныстырайын.

Осы минутта Кассийдің тәрбиешісі оны цирктен енді кетейік деп үгіттеді. Бала бұған көніп кетпек болды; олардан соң Лукреций мен Меммий де орындарынан тұрды. Олар Сулланың баласы Фауст отырған тұстан өтіп бара жатып, онымен ұлы Помпейдің шүйіркелесе әңгімелесіп тұрғанын көрді. Кассий тоқтай қалды да, Фаустқа:

— Фуст, сен мына ұлы Помпей сияқты атақты азаматтың алдында, осыдан үш күн бұрын мектепте, менің әкем римляндарды бостандықтан ада етіп, отанымыздың тираны болумен аса бір жақсы іс істеді деген есуастық сөзіңді тағы бір қайталашы. Мұның маған қажет болып тұрған себебі: мына Помпейдің алдында, осыдан үш күн бұрынғыдан да бетер мұрныңды тағы да бет жасайыншы деген едім, бетіңе сондағы түскен таңба, әні, әлі тұр,— деді.

Осыны айтты да Кассий енді Фаустың жауабын күтіп сақадай сайланып тұрды. Бостандықты жалындап сүйетіндіктен Римнің әміршісінің баласын ұрып жіберуге белбайлаған жас баланың бұл таңқаларлық ерлігі алдында анау бас иіп, ләм дей алмады.

Кассий де Помпейге иіліп тәжім етіп, Меммиймен, Лукрециймен және тәрбиешісімен бірге цирктен шықты.

Осы сәтте Ажал қақпасынан жоғарырақ тұстағы қатардан жасы жиырма алтылардың шамасындағы бір жас жігіт те орнынан тұрды. Ол бет-ажарының солғын, жүдеулігіне қарамастан байсалды, келбетті келген, маңғаз жігіт еді.

Қош, Галирия — деді ол, бір сұлу жас әйелдің қолынан сүйіп.

— Қош бол, Марк Туллий,— деді Галерия,— бүрсүгіні Аполлон театрында менің қатысуыммен болатын Софоклдің «Электрлер» деген ойынына келуіңді күтемін.

— Келемін, алаң болма.

— Қош, Туллий, cay бол!—деген, бірнеше дауыс бірден естілді.

— Қош Цицерон!— дейді жасы елу бестер шамасындағы байсалды, жұмсақ мінезді, таздай таранған біреу жас жігіттің қолын қысып.

Талиядан қайтсын, аяулы Эзоп,— деп Цицерон да ұлы актердың қолын қыса түсті.

Валеримның жанында отырған, жасы қырықтар шамасындағы аса әдемі адамға да жақын келіп, Цицерон қолын ұсынып:

— Саған да тоғыз музаның нұры жаусын, теңдесі жоқ сүйікті достым, квинт, Росций, — деді.

Цицерон көптің арасынан сыпайыгершілікпен ептеп өтіп, шығып бара жатты.

Алғыр, ақылды, асқан зерек және дарынды шешен Цицерон өзінің табан аумас, қажырлы еңбегімен жиырма алты жасында философ, шешен және әйгілі ақын деген зор даңққа ие болған.

Цицерон Катон мен Цепионды өзінен бөліп тұрған қатарлардан өтіп, бұлардың жанына келді де, өзі тым жақсы көретін Катонмен әңгімеге кірісті.

— Жұрттың сен туралы айтып жүрген әңгімесі рас па? — деп сұрады ол жас Катоннан.

— Рас,— деді бала.— Менің оным қате ме?

— Әңгіме қалай басталды, сонымен...

— Сулланың әмірі бойынша болып тұратын күнделікті кісі өлтірулермен байланысты,— деді Цицеронға тәрбиеші,— мен бұл екі баланы алып диктаторға айына бір рет көрініп тұруға тиіс болдым, ондағы ойым: балаларға қайырымды, дұрыс ниетпен қарап, өзінің достары санатына қоссын және бұларды жер аудару жөнінде оған.ешқашан да әзәзіл ой келмесін деген едім. Бір күні біз оның үйінен шығып, Форумнан өтіп бара жатқанда, Мамертин түрмесінен жан түршігерліктей шыңғырған дауыс естідік...

— Мен Сарпедоннан,— деді Катон оның сөзін бөліп,— бұл айқайлаған кім деп сұрадым. «Сулланың бұйрығы бойынша өлтіріліп жатқан азаматтар»,— деді ол, маған.— Оларды не үшін өлтіреді? — дегенімде:—«азаттыққа берілгендіктері үшін»,— деп жауап берді, Сарпедон...

— Сол уақытта бұл есуас,— деді Сарпедон, Катонный сөзін бөліп,— бұл есуас, төңірекке естірте айқай салып: «Отанның сол жауыз азаптаушысын ту баста-ақ өлтіріп тастайтын едім, маған семсер неге бермедің?»... дегені бар емес пе.

— Сондағы сөзімді мен сол адамның өз көзінше-ақ айтар едім. Олимптың құдайлары куә, жұрттың бәрін жатқызып өргізеді екен деп, мен одан бала да болсам қорықпаймын!—деді Катон қабағын шытып.

Бір минуттан соң Цицерон мен Сарпедон баланың иығынан аса біріне-бірі таңырқай қарап тұрғанда, бала бар перменімен:

— Әттең, жасым жеткен болар ма еді!—деп дауыстап жіберді.

— Ал, сонда не істер едің, есуас неме? — деп сұраған Цицерон іле-шала:— өшір үніңді!—деді.

— Мен онда Луций Корнелий Сулланы сотқа шақыртып, жұрт алдында айыптаған болар едім...

— Өшір деймін үніңді!—деді Цицерон.— Біздің бәріміздің басымызды пәлеге қалдырайын деймісің. Қорқыныш римляндардың ежелгі қызу қанын мұздай қатырған жоқ па, Сулла шынында да бақытты, құдіретті адам.

— Бақытты болудың немесе солай деп атанудың орнына, ол әділетті болуға тырыссайшы,— деп күбірледі Катон. Цицеронның тізгіндеп тұқыртуына мойыған ол біраз күбірлеп барып, басылды.

Сол екі арада цирк алаңында жаңа сайыс басталып андабаттар халықтың назарын өздерінің қантөгіс ойынына аударды, бұл жолы бақытсыз жиырма гладиатор өмірмен қош айтысуға тиіс еді.

Бұл тамаша Сулланы зеріктіруге айналды. Өзін осыдан бірнеше сағат бұрын әбден меңдетіп алған бір ғана ойдың соңында отырған ол, орнынан тұрып Валерияның отырған жеріне қарай жүрді. Сұлуға жылы шыраймен амандасып, оны көз қиығымен торуға және оған сүйіспендік, сыпайыгершілік ірең беруге барынша тырысып баққан Сулла одан:

— Сенің басың бос па, Валерия? — деп сұрады.

— Осыдан бірнеше ай бұрын күйеуім менен жеріп кетті, бірақ бұл жөнінде менің тарапымнан ешқандай оғаштық мінез болған жоқ еді, қайта...

— Біліп отырмын,— деді Сулла, мөлдірей қараған қара көздерінің жанары арқылы өзінің сүйіспеншілік ниетін сездіріп тұрған Валерияға.

— Мені,— деді онан әрі, сәл үндемей отырып қалған, эксдиктатор сынық үнмен,— мені сен сүйер ме едің?

Шын жүрегіммен сүйемін,— деді Валерия, күлімдей, төмен бұға қарап.

Мен де сені сүйемін Валерия, бұрын-соңды ешкімді нақ бұлайша сүйіп көрмеген де болармын,— деді Сулла, дауысы дірілдеп.

Аз тым-тырыстан соң, Римнің эксдиктаторы сұлу әйелдің қолынан сүйіп, оған:

— Бір айдан кейін сен менің әйелім боласың — деді.

Өзінің қошеметші достарын ертіп, ол цирктен шықты.





III ТAРАУ. ВЕНЕРА ЛИБИТИНАНЫҢ АСХАНАСЫ

Эсквилиннің, Сервий Туллин заманынан бері қарай келе жатқан ескі қорғанға таяу, шет жағындағы тарлау, лас көшелерінің бірінде Венера Либитинаға яғни жаназа мен молаларды басқаратын Венера Погребальная құдайға арналған, күндіз-түні бірдей,— көбінесе түнде,— ашық тұратын асханасы болатын. Бұл асхана қарапайым адамдар қойылатын мола мен құл-құтандардың және өте-мөте жеккөрінішті адамдардың сүйегі тасталатын даланың аралығында болғандықтан, осылайша аталып кеткен болуы ықтимал. Бұдан жарты ғасыр өткен соң Меценат дейтін бай осы далада өзінің айтулы бақтарын өсірді, жері кедей кепшіктердің сүйегімен тыңайтылған бұл бақ оның кең дастарханына ең тәтті-дәмді овощтар мен таңдаулы жемістер беріп тұрды.

Асхананың кіреберіс есігінен жоғарырақта Венераның сұлулық құдайынан да гөрі шайпау мегераға ұқсас суреті қыстырулы тұрады. Бұл суретті әлде қандай бір мас сыршы салыпты. Желдің екпінімен тербелген фонарь сәулесі Венера бейбаққа түсіп тұр, бірақ өзінің жүзін жұрттың айқынырақ көруінен оған келіп жатқан пайда шамалы. Алай да, асхананың кіреберіс есігінің маңдайшасына шаншылған қу бұтаққа өткен-кеткеннің назарын аудару үшін осы болымсыз жарықтың өзі де жеткілікті болатын.

Келген адамдар аласа кішкентай есіктен кіріп, бірінің үстіне бірі қалай болса солай қаланған басқыш сияқты бірнеше тастармен төмен түсіп, ыс шалған сызды бөлмеге енеді.

Кіреберіс есіктің оң жағында пеш, оның ішінде от маздап тұрады, отқа қойылған қалайы ыдыстарда әртүрлі тағамдар, оның ішінде үнемі үзілмейтін шошқаның қан соқта шұжығы мен неден істелгені де белгісіз биткилер пісіріліп жатады. Бұл тамақтарды осы лас үйдің иесі Жалғыз көзді Лутацияның өзі даярлайды.

Іргені қуалай бірнеше салаба ас столдары тұр; оларды айнала рабайсыз ұзын орындықтар мен шойнақ табуреткалар қойылған.

Кіреберіс есікке қарама-қарсы қабырғада екінші есік тұр, ол ауызғы бөлмедей онша лас емес, одан гөрі сәл кішіректеу, екінші бөлмеге алып барады. Арсыз суретші оның да барлық қабырғаларын шатпақтап, ойына келген жексұрын суреттермен сірестірген еді.

Сол күні түнде (сағат бірдің шамасында) Венера Либитинаның асханасы кісіге лық толы еді, олар ауыздарына келгенін көкіп, айқай-қиқуға басып, тек сол лашықты ғана емес, тіпті оның тұрған көшесін де бастарына көтерді.

Жалғызкөзді Лутация "мен оның қаралығы қазанның түп күйесіндей эфиоп-күңі екеуі жан-жақтан анталай жалақтаған адамдардың аранын алуға жан сала кіріскен-ді.

Венера Либитинаның асханасына Римдегі ең жексұрын, төменгі адамдар келетін.

Балташылар, ұсталар, ыдысшылар-қабыршылар, цирктің атлеттері, комедианттар және ойыншылдар, гладиаторлар мен қайыршылар, жалған жарым-жандар, бұзық әйелдер Лутацияның байырғы қонақтары осылар болатын.

Әрине, мұндай жерде банкирлердің, всадниктер, атрицилердің болуы мүмкін емес. Алайда, жалғызкөзді Лутация ұсақ түйек кәсіптің адамы емес-ті. Сонымен қатар, Бұл момын әйел Юпитер күнді аспанға шығарғанда нұрын байларға қандай төксе, кедейлерге де сондай төгу үшін шығарған, байлар үшін шарап сататын жерлер, тағамдар дүкені, ресторандар мен қонақ үйлер болса, кедейлердің де өздерінің асханасы болуға тиіс деп ойлайтын. Сондай-ақ Лутация құлдар мен кедей-кепшіктің квадрансы мен сестерциясының қаладағы ауқаттылар мен тәкаппар патрицийлардың ақшаларынан ешбір айырмасы жоқ деп есептейтін.

- Мына адыра қалғыр биткилеріңді берушіме едің, жоқ па?- деп күжілдеді, беті мен кеудесін тыртық қаптаған қарт гладиатор.

- Бұған қабірші Лувений Эсквилин даласында қарғаларға жемге тасталған еттен аздап үлес әкеп бергеніне мен бір сестерция бәс тігейін. Бұл өзінің сонау арам биткилерін тап сол еттен жасап жатыр!—деп дауыстады, қарт гладиатордың жанында отырған қайыршы.

Жоқ ауруды сылтау етуші қайыршының бұл әзіліне жұрт ду күлді. Тапалтақ, ебдейсіздеу келген, етженді қабыршы Лувенкийге қайыршының әзілі ұнамады. Ол қарлыққан дауыспен:

- Адал қабыршы болғандықтан айтайын, Лутация, сен мына ынжық Велинийге (қайыршыны солай деп атайтын) арнаған биткийіңе мұның көңілшек азаматтардан түсірмек болып, оларға жара деп көрсету үшін өзінің жіпке байлап көкірегіне тағып жүрген етін қосқаның мақұл еді,- деп ақырып қоя берді.

- Оның осыны айтуы-ақ мұң екен, жұрт тағы да қыран-күлкіге батты.

- Егер Юпитер ұйқыдан бас алмайтын, соншалық жалқау болмаса, мынау. отырған түпсіз обыр, қабыршы Лувений сасықты өзінің: найзағайымен күл қылып ұшырса, үлкен сауап болар еді.

- Плутонның қара скипетріне аян сенің анау дозақы бет-аузыңды быт-шыт қылып, көрген жұрт мүсіркерлік етіп қояйын ба!—деп, ашулы қабыршы орнынан ақыры түрегелді.

— Кәне, кел, келіп көр, ақымақ!—деп Веллений де жұдырығын тас түйе түрегелді.— Келіп көр, мен сені Харонға жіберейін!

— Қойыңдар енді, кәрі қақсалдар! — деп ақырды цирктің атлеті, зор денелі Кай Тауривий.— Қоясыңдар ма, жоқ әлде, Римнің құдай біткені куә, біріңді-біріңе соғып құрт жеген қу сүйектеріңді тозығы жеткен мочалка жасайын ба?

Сол минутта, сәт беріп, Лутация мен оның қара күңі — Азур, буы аспанға шыққан екі нән табақ биткиді стол үстіне әкеп қоя салғаны бар емес пе! Отырғандар алға келген асқа оптыға бас қойды. Ондағылардың басқа бір тобы сол күнгі болған қызықты тақырыпты —цирктегі гладиаторлардың ойындарын әңгімелеп жатты. Ойынға қатысқан ерікті адамдар цирк ауласына өтуге правосы жоқ құлдарға бұл оқиғаны бір ғажайып етіп баяндайды.

Бәрі де Спартактың ерлігін, күшін айтып ауыздарының суы құриды.

— Егер ол римлянин болып туса,— деді римлянин атлет Кай Тауривий қостай түсіп,— нағыз батыр болу үшін не қажет болса, соның бәрі де оның басынан табылған болар еді...

— Не пайда, ол — ворвардың нағыз өзі!—деп дүрсе қоя берді, жеккөрушілік зілмен, жасы жиырманың шамасындағы, әдеміше келген, бірақ жүзінде бұзақылық пен күн кешкендіктің, жасына жетпей қартайғандықтың белгісі — әжімдері сайрап тұрған жас жігіт Эмилий Варин.

— Не дегенмен де, сол Спартактарың өте бақытты!— деді, маңдайында үлкен тыртығы бар, Африкадан келген қарт легионер.

— Қашқын бола тұрса да, ол еркіндік алды! Мұндай да құлақ естіп, көз көрмеген нәрсе бола береді екен! Не керек!.. Мұндай жомарттыққа бел байлауына қарағанда, сол минут Сулланың бір көңіл қошы келіп отырған шақ болды ғой.

— Ланитса Акцианның күйінгені де сондықтан емес пе!— деді қарт гладиатор.

— Бәсе десе! Мені құртты, тонады, өлтірді деп зар илеген жоқ па, ол кетіп бара жатып...

— Сулла оның товарына онсыз да құнды мол төлеген жоқ па.

Жас шағында,— деді атлет,— Сулла да мейлінше кедей болыпты, оның үстіне әрі ауру ол, жылына үш мың сестерция төлеп, көп жылдар бойы үйінде тұрған бір азаматты да білетін едім. Кейін де Митридатқа қарсы соғысқа және Афинды қоршап алу кезінде ол өзіне өлшеусіз көп олжа түсірді. Мұның соңынан проскрипция уақыты келіп жетті. Сіздерге өтірік, маған шын, оның бұйрығы бойынша, бұрынғы он жеті консул, жеті претор, алпыс эдил және квесторлар, үш жүз сенатор, бір мың алты жүз всадник жетпіс мыңдай жай адам өлтірілді, осылардың бәрінің де мал мүліктері қатталып алынды. Осы кезде Сулланың өз қолына ешнәрсе түспеді ғой деймісің?

- Менің қолыма проскрепция кезінде оған түскен олжаның болымсыз бір бөлегі тисе де жетер еді-ау!

- Алайда,- деді осы кеште философияға бір басып қалуға шабыты келген Эмилий Варин,— сіңірі шыққан кедейден қисапсыз бай болған, елеусіз адамнан – Римнің қожасы және даңқ иесі болған Ростралар алдында алтыннан ескеркіш қойғызып, оған «Бақытты Корнелий Сулла - император» деп жазғызған сол құдіретті адам да ешбір алтын да, дірі-дәрмек те ара-тұра алмас дертке душар болған екен-ау!

Мұны ол өз пиғылынан тапты!—деді африка coғыстарына қатысқан адам болғандықтан Кай Марийдың аруағын қадір тұтатын ақсақ легионер.— Ол тағыға, адам бейнесіндегі жыртқышқа сондай дерт керек! Өмірлерің сақталады деген шартпен өздігінен алты мың самниттің бірін қоймастан циркте садақпен қыруға бұйрық берген сол емес пе еді? Олардың қаны жіберер ме, оны; Гостилий куриіңде жиналып отырған сенаторлар бұл бақытсыз адамдардың аянышты ащы дауыстарын естіп орындарынан шошына, ұшып-ұшып тұра келгенде, жүзі шімірікпестен: «отыра беріңдер, сенатор отағасылар, бұл менің бұйрығым бойынша бірнеше қаскүнемнің жазалануы ғой? Мәжілістеріңді жүргізе беріңдер» демеді ме ол.

- Пронес қаласының өзі қонақта отырған бір ғана азаматтан басқа, 12 мың адамның бір түннің ішінде жынысына, жасына қарамастан тегіс құртып жіберу жөніндегі оның бұйрығы бойынша болған сұрапыл қырғынды қайда қоясың?

Ей, жігіттер!—деп дауыстады Лутация, менің байқауымша, сендер диктатор Бақытты Сулланы қайбаттап отырсыңдар. Екі елі ауызға бір елі қақпақ деген де теріс болмайтын,— менің асханамда отырып, Римнің асқан ұлы азаматының атын атап балағаттауды менің есіткім келмеді.

— Мәссаған, безгелдек! Мына ант ұрған қыликөз қатын Сулланың партиясында екен ғой! — деп дүрсе қоя берді, қарт гладиатор.

— Эй, Меций, сен,— деп дауыстады оған қабыршы Лувений жұлып алғандай,— біздің қымбатты Лутация жөнінде тіліңді тарта сөйле!

Бір мезетте сыртта әйелдердің қосылып салған дарылдақ әні естілді. Жұрттың бәрі асхананың кіреберіс есігі жаққа қарасты. Үстерінде тылтиған шолақ көйлек, беттерін бояп, иықтарын жалаңаштап тастаған бес қыз әндете, билей кіріп келді. Өздерінің қарсы алдынан шыққан үйдегілердің айқайына қыздар бейпіл-былапыт сөздермен жауап берді.

Лутация мен күңі екінші бөлмеде, тәрізіне қарағанда, мол етіп тамақ әзірлеуде еді.

— Қоян деп қуырып жатқан мына мысықтарыңды тарту үшін бүгінгі кеште асханаңа кімдердің келуін күтіп отырсың?—деп сұрады одан, қайыршы Веллений.

— Әлде, тіпті сен кешкі тамаққа Марк Крассты күтіп отырған шығарсың?

— Жоқ, ол Ұлы Помпейді күтіп отыр.

Осы шақта, шаштарына ақ кіріп қалғанымен әлі де болса өңі таймаған, шомбал денелі еңгезердей біреу есіктен кіріп келе жатты...

— Требоний ғой...

— Саламат па, Требоний...

— Қош келдің, Требоний!— деген бірнеше дауыс ду етіп, бірден шықты.

Требоний ланиста болатын. Ол мектебін бұдан бірнеше жыл бұрын жауып тастаған, қазіргі уақытта сол пайдалы кәсіптен түскен жиған-тергенімен күнелтеді. Бірақ сонда да дағды бойынша ол гладиаторларға бойұрып тұратын, сондықтан бұл бейбақ адамдардың, әдетте, бас қосатын жерлеріне — Эсквилин мен Субурраның арзанқолды барлық ресторанына, асханаларына үнемі келіп жүреді.

Сонымен бірге, азаматтық бүлік кезінде ол патрицийлердің арқа сүйейтін адамы болыпты, оған гладиаторларды көп тарту тапсырылыпты деген бықсық әңгіме де болып жүретін. Оның қоластында бір топ гладиаторлар болған, ол Форумда немесе комицияда әлде қандай бір маңызды мәселе талқылана қалғанда, ондағы судьяларды қорқыту, әбігершілік туғызу үшін, кейде тіпті жанжал шығару үшін керек бола қалғанда, сол топты бастап уәделі уақытта жетіп келеді екен десетін. Требоний өзінің гладиаторлармен таныстығынан үлкен пайда көреді екен деп те қоятын, жұрт.

Қалай дегенмен де, Требоний олардың досы, қамқоршысы еді, сондықтан да сол күні, цирктегі сайыс аяқталған соң, шығар ауызда Спартакты тосып алып, құшақтап сүйді де оны Венера Либитина асханасына қонаққа шақырды.

Лутацияның асханасына ол Спартакты және бір топ гладиаторды ерте келді.

Асханада отырғандар үстеріне келгендермен жабырлап амандасты. Цирктегі сайысты көргендер бақытты және ержүрек Спартакты сол күнгі жеңген батырды білмейтін адамдарға мақтанышпен нұсқап көрсетіп те жатыр.

- Мұнда, мұнда жүріңіз,аяулы гладиатор,— дейді Лутация Спартак пен Требонийді екінші бөлмеге қарай бастап, - мұнда сіздерге арналып ас даярланған.Жүріңдер, жүріңдер,- деп қояды ол онымен де тұрмай, - Лутация сенің жайыңды ойламай қойсын ба, Требоний және ол өзі әзірлеген мынау қоян етінен жасалған қуырдақ тіпті Марк Красстың дастарханынан да кездесе қоймайтын болар деп ойлайды.

- Не әзірлегеніңді қазір көреміз ғой, сайқалым,—деді Требоний ас иесін арқаға қағып,-әзірше бізге велитери шарабынан бір құмыра әкеле тұршы! Жасамысы бар ма еді?

Көңілді әзіл, қызу әңгіме бөлмені кеулеп, дуылдата жөнелді. Жұрттың бәрі таңырқап және аялап отырған Спартак, сол күнгі бастан кешірген оқиғаларының әсерінен бе, әйтеуір, жайраңдап көзге түспей тамақты да самарқау ішіп отыр. Ол жауар күндей түнеріп алған. Жылы шырай да, әзіл де, көңілді күлкі де оны бұл қалыптан сергіте алар емес.

- Геркулеске аян... мен сені түсінбеймін,— деді ақыр аяғында Требоний, Спартактың бокалы сол күйі толып тұрғанын көріп.— Саған не болған? Ішпей отырсың ғой...

Мұнша неге жабығасың? — деп те сұрады, шақырылып келгендердің бірі.

— Құдайлардың анасы, Юнона куә!—деп дауыстады, сөз әлпетіне қарағанда самнит болуға ыңғай, бір гладиатор,— біз достық сауықта емес, әлде кімнің бата оқырында отырмыз ба деймін, сен өзіннің азаттық алғаныңды мерекелеп емес, өлген шешеңді жоқтап отырғаннан аманбысың.

— Менің шешем! — деді бұл сөз жанына батқан Спартак ауыр күрсініп. Шешесі есіне түскен соң ол бұрынғыдан бетер жабығып, түнере түскен еді, бұрынғы ланиста Требоний бокалын қолына ала, орнынан тұра келіп:

— Азаттық үшін көтеруді ұсынамын! —деді.

— Азаттық жасасын! — деп дауыстады көздері оттай жайнап, орындарынан ытып-ытып түрегелген гладиаторлар.

— Көзіңнің тірісінде азаттыққа қолын жеткен сенен бақытты жан жоқ, Спартак, — деді аққұбаша келген жас гладиатор мұңды пішінмен,— біздің қолымыз оған тек өлгенде ғана жетеді.

«Азаттық!» деген алғашқы үн шыққанда-ақ Спартактың шырайы еніп сала берді; көңілді пішінмен орнынан тұрып, бокалын көтерді де, саңқылдаған күшті үнмен:

— Азаттық жасасын! — деді.

Бірақ гладиатордың мұңды сөздерін естігенде ол аузына апарған бокалын қайтып алды. Бокалдағы арақты түгел ішіп болмастан, қайғы мен ашыну тебіренте жөнелген Спартак тағы да басын төмен тұқырта түсті. Бокалын жерге қойып, еріндерін тас тістеген күйі, ол терең ойға шомып жүре берді.

Тым-тырыс. Ондаған гладиатордың күндеу мен қуаныш аралас назары өздерінің бақытты жолдасына ауған.

Бұл тым-тырыс тыныштықты Спартак бұзды. Жапа жалғыз қалған немесе өзін-өзі ұмытып кеткен адамдай, бедірейген және ойлы көз жанарын столдан алмастан отырып, ол Акциан мектебіндегі гладиаторлардың жаттығу кезінде айтатын өлеңінің мынадай бір шумағының әрбір сөзін нақтап айтып, баяу сызылтып әндете бастады:

Әуелде азат туған ол,

Жан біткенше жасқанбай;

Жат жерде бұғау тап болды

Қапыда шапқан қақпандай:

Қанға батып қып-қызыл,

Бәйгіге тіккен бір өзін.

Гладиатор сорлының

Жаралар асау жүрегін

Отанға да, құдайға,

Пайдасы жоқ сұм өлім.

— Біздің әніміз ғой! — деп күбірледі, кейбір гладиаторлар таңырқай, сүйсінген пішінмен.

Спартактың көз жанары бірден жайнап сала берді, бұдан оның аса қуанышты екенін сезу қиын да емес еді. Бұдан соң ол тағы да енжарлана, түнере бастады, самарқау түрмен өзінің мұңдас жолдастарынан.

Сендер қай мектептенсіңдер? — деп сұрады. Паписта Юлий Рабецийдің мектебіненбіз.

Спартак бокалын көтеріп оның ішіндегісін ішіп салды да, дәл сол мезетте есіктен кіріп келе жатқан күнге қарағанси отырып жайбарақат:

- Сәуле!- деді.

Гладиаторлар біріне-бірі жаутаңдаса қарасқан еді, аққұба жігіт әңгімені аяқтай түскендей:

- Және азаттық...Ержүрек Спартак, сен оған ие болдың,- деді.

Спартак оған көзқиығымен сыр тарта қарады.

Дәл осы мезетте есіктен кіріп келе жатқан біреудің:

- Ия, сен азаттыққа ие болдың, жеңімпаз Спартак!- деген жуан даусы естілді.

Жұрттың бәрі есік жаққа жалт қарасты. Есік көзінде далбағай сұр плащ жамылған ер тұлғалы Луций Сергий Катилина тұрды.

Катилинаның нықтаңқырай айтқан «азаттық» деген сөзін естігенде гладиаторлар мен Спартак келген адамға таңырқаса қарасты.

- Катилинамысың!- деп дауыстап жіберді, ту сыртын есікке бере отырғандықтан оның келгенін бірден көре қоймаған Требоний. Ол дереу оның алдынан шығып, салт бойынша саусағын ерніне апарып, сәлемдесу ишаратын білдіре, құрметпен тәжім етті де:

— Саламатсың ба, айбынды Катилина... Сені біздің арамызға айдап келген желеп-жебеуші қай құдайға қандай тәуба келтірсек екен? — деді.

— Мен сені іздеп келдім, Требоний,— деді Катилина.

— Сол сияқты,— деді ол тағы да, Спартакқа қарап, — сені де іздеп келдім.

Өзінің қатыгездігімен, кісі қазасын арқалаумен, күшімен, ерлігімен бүкіл Римге даңқы шыққан Катилинаның атын естігенде таңырқап, қорыққан гладиаторлар біріне-бірі үрпиісе қарады. Кейбіреулерінің тіпті өңі де қашып кеткен. Патрицийдің айбарлы аты құлағына шалынғанда, қандай қорқыныштан болсын жүрегі шайлығып көрмеген Спартактың өзі де тітіркене қалды. Ол қабағын түйіп Катилинаның көзіне тесіле қарады.

— Мені ме? — деді ол, таңырқаған пішінмен.

— Ия, дәл сені,— деді Катилина салмақпен ұсынған орынға отыра беріп және басқаларға да отыр деген ишаратпен.

— Сені мен дәл осы арада жолығармын деп ойлаған да және солай болар деп үміттенген де емес едім, бірақ Требоний сені осынан кездестірермін, сонан соң бұл ержүрек батыр адамды іздеп табуыма сен жөн сілтер деп ойлаған едім.

Спартак Катилинаға бұрынғыдан бетер таңырқай, сұқтана қарады.

— Саған азаттық берілді, сен бұған тұрарлық та адамсың, бірақ, қашан ақша түсірудің жолын тапқанға дейін күнелте тұруың үшін саған ақша берілген жоқ. Сенің ерлігің арқасында бүгін маған дығырдай он мың сестерция түсті, мұны мен Кней Конелий Долабелламен бәс тігісіп, содан ұттым, сені іздегенде осы ұтысымның бір бөлегін берейінші деп іздеген ем. Шынтуайтқа келгенде, бұл саған тиісті ақша: мен ұтысқа тәуекел етіп ақша тіксем, сен екі сағат бойы жаныңды қылыштың қырында ұстадың.

Отырғандардың арасынан бұл төренің сөздерін мақұлдап, жөптеген сыбыстар естілді.

Көптен бері тірі жаннан жақсылық, қайырым көрмеген Спартакқа мұндай ықылас ғажап әсер етті.

— Бұл ізгілік ұсынысыңа өте ризамын, даңқты Катилина, бірақ мұныңды қабыл ала алмаймын және алуға тиіс те емеспін. Мен өз еңбегіммен күнелте аламын, күреске, гимнастикаға, найзагерлікке үйрету қолымнан келеді.

Велитерн шарабына су қостырмақ болып бокалын Требонийға ұсынған Катилина, оның көңілін осыған бөле беріп, Спартактың құлағына:

— Олигархтардың қастандығынан мен де қорлық көрудемін, мен де мынау бүлініп-жарылған және жексұрын рим қоғамының құлымын, мен де — патрицийлердің арасындағы гладиаторымын, мен де азаттықты аңсаймын..? маған бәрі де мәлім...— деп сыбырлады.

Спартак Катилинадан көз алмай, ішіп-жей тітіркене қараған соң, анау тағы да:

— Мен бәрін де білемін... Мен сендермен біргемін... сендермен бірге боламын,— деді.

Осыдан соң сәл көтеріліңкірей түсіп, жұрт тегіс естісінші дегендей дауыстаңқырап:

— Сол үшін, сен енді мына кішкентай әмияндағы екі мың сестерцияны алудан бастартпашы,— деді.

Ол Спартакқа кішкентай ғана келген әдемі әмиянды усына беріп тағы да:

— Айттым ғой, мен мұны саған сыйлыққа тартып отырғаным жоқ, өз еңбегіңмен табылған нәрсе, бұл — сенікі. Біздің бүгінгі олжамыздан саған тиген үлес,— деді.

Отырғандардың бәрі Катилинаның жомарттығына риза болып, оны мадақтасып жатқанда, ол Спартактың оң қолын ұстай алып қысқан еді, гладиатордың өнебойы шымырлап кетті.

— Менің бәрін де білетіндігіме енді сендің бе? — деп сұрады патриций сыбырлап.

Өздерінің кейбір құпия белгілері мен сөздерін Катилинианың қайдан біліп қойғанына Спартак қайран болды, Бірақ олардың бәрін де оның түгел біліп алғанына көзі жеткен соң, қол қысуға жауап берді де, сыйға алған әмиянды қойнына тығып жатып:

Парасатты Катилина, сенің бұл достығың мен ықыласыңның маған тигізген әсері сондай, тіпті саған қандай алғыс айтарымды да біле алмай тұрмын. Егер сен құн алсаң, өзімнің бар ризалық ниетімді білдіру үшін ертең кешке үйіңе келейін.

Спартак соңғы сөздерді анықтап баса айтып, патрицийге оны көз жанарымен аңғартқан еді, анау құп алып басып изеді.

Менің үйіме қашан келсең де, құрметті қонағымсың, Спартак. Ал енді,— деді Катилина іле-шала Требонийға, тағы басқа да гладиаторларға қарап,— егер осы моланың бізге меймандостық істей алатыны рас болса, фалерн шарабынан тағы да бір алып жіберелік.

Кешікпей фалерн шарабына ауыз тиіп те қалды және ол күткендей-ақ тым жасамыс болмағанымен, бірсыдырғы тәуір де болып шықты.

— Қандай екен, аяулы Катилина?—деп сұрады Лутация.

— Жаман шарап емес.

Бадырайта ашқан көздерін столға қадап, саусақтарының арасына қысқан қалайы шанышқыны ерсілі-қарсылы секірте отырып, Катилина құлаққа ұрған танадай болған табақтастары арасында бірсыпыра уақытқа дейін ләм-мимсіз отырды.

Көздері қанталап, қолдарының дірілдеуіне, бұлшық еттері жыбырлап ойнап, маңдайын қақжара тұра түскен білеудей тамырдың лыпып шерте қалғанына қарағанда, Катилинаның ішкі жан дүниесінде астан-кестең күрес басталып, басына әлде қандай бір зілді ойдың түйдегі төнгендей еді. Оның соншалық қатты күрсінісін есіткенде:

— Катилина, мұнша неге жабырқадың? Не ойладың?!— деп сұрады ақырында Требоний, оның ыңыранған тәрізді дем алысын естіп.

— Менің ойлап отырғаным,— деп жауап берді Катилина,— құмыраға осы шарап құйылған жылы, трибун Ливий Друз өз үйінің портигінде қастандықпен өлтірілген еді, одан бірнеше жыл бұрын, тап осылайша трибун Луций Апулей Сатурнин өлтірілді, одан да гөрі әріректе отанымыздың көркі болған екі бірдей ұлы азамат — Тиберий мен Кай Гракхи айуандықпен бауыздалды. Бұлардың қайсысы болсын бір ғана іс үшін — жарлы-жақыбайлардың, езілгендердің ісі үшін өлді; қай-қайсысы болсын бір ғана қанды қолдап, арсыз ақсүйек төрелердің қолынан өлді.

Ол аз ойланып отырды да:

— Езілушілер ешқашан рахат, тыным таппасын, жарлы-жақыбайлардың аузы ешқашан асқа жарымасын, адам баласы қашан да болса екі лагерьге — қасқырлар мен қозылар лагеріне, аунатып жеушілер мен жем болушылар лагеріне бөлінумен болсын деп құдіреті күшті құдайлардың өсиеттерінде шынымен-ақ көрсетілді ме екен?...— деп назаланды.

— Жоқ! Олимптің барлық құдайлары куә, олай емес! — деп дауыстап жіберді Спартак, столды қойып қалып.

Осындай әңгімелер болып жатқан шақта асхананың ауызғы бөлмесінде ондағылардың сімірген шарабының мөлшеріне сай, айқай-қиқу да үдей түсті.

Бір мезетте, Катилина мен оның табақтастары:

— О, Родопея, Родопея!—деген дауыстарды естіді?. Бұл есімді естігенде Спартак тітіркеніп кетті. Бұл есім оның туған елі — Фракияны, жер-суды, үй-жайды еске түсірді. Бақытсыз! Есте қалған сүйінішті, күйінішті елестер қанша ма!

— Қош келдің сүйікті Родопея! — деп жиырма тақты мас жамырап қоя берді.

Родопея жасы жиырма екілердің шамасындағы, сұңғақты, тал бойында бір мін жоқ, ойнақы көкшіл көзді сұлу қыз еді. Ұзын сарғыш шашы әдемі келген дөңгелек көзін көмкеріп тұр. Үстіне кигені күміс оқа ұстаған көк лентамен кере тартып тастаған. Бүкіл тұла бойынан римлянка емес, күн екенін аңдауға болғандай еді. Оның қайдай бақытсыз өмір сүруге душар болғанын да түсіну қиын емес-ті.

Венера Либитина асханасының байырғы шалдуар, бейпіл қонақтарының оған деген осынша сүйіспендік құрметі, тұрмысының ауырлығына қарамастан бұл қыздың тым қайрымды екенін, көрер көзге оттай жанып тұрғанымен өлшеусіз бақытсыз екенін аңғартады.

Бір кезде өз қожайынынан таяқ жеп, өнебойын қан жуған күйі Лутацияның асханасына келіп, қаталап бара жатқан соң бұл қыздың жылап тұрып бір жұтым шарап сұрап ішкен күні де болған. Содан бастап ол, мүмкіндік бола қалса, екі-үш күнде бір рет кешке жақын Лутацияның асханасына соғып тұрады. Өзі өмір сүруге душар болған дозаққа қарағанда, мұнда келіп ширек сағат еркін, тыныс алудың өзі де оған жан рахатындай болып көрінетін.

Шарапқа қызып алған қабыршы Лувений мен оның Арезий дейтін жолдасы, жалған қайыршы Веллений Катилина туралы әңгіме қозғай бастаған. Олар Катилинаның екінші бөлмеде отырғанын да біледі. Үш бірдей мас патрицийлердің атына небір жаман сөздерді жаудырып, басқалардың аңлап сөйле деген тежеуін де тыңдамай, елеуреп алған-ды.

Жоқ,— деп дауыстады, қабыршы Арезий,— жоқ! Геркулес куә, біздің қанымызды сорушы сүліктердің мұнда келуіне және біздің басқосқан жерімізге баса-көктей еніп намысымызға тиюіне ешбір шыдауға болмайды.

Дырду ішкілікке, қылмысқа белшесінен батқан осы бір Катилина деген байларың кім өзі, Сулланың жалдамалы баскесері емес пе еді? Өзінің әсем латиклавасын киіп келіп, біздің қайыршылығымызға неге жетеді, біздің бұл күйге түсуімізге себепкер болған осының дәл өзі және оның достары патрицийлер емес пе?

Екінші бөлмеге барып жанжал салмақ болған Лувений осылайша өзеуреді де, өзін жібермей ұстап тұрған атлеттің қолынан бұлқына түсті.

— Өшір үніңді, ант атқан маскүнем! Атыңды атап, жөніңді жөндемеген адамды балағаттап нең бар? Оның жанында он немесе он екі гладиатор отырғанын, олар сенің теріңді іремей соятынын білемісің?..

— Гладиаторларға пысқырғаным бар ма... Оларға пысқырмаймын!—деп жұлқиды, есінен адасқан адамдай мына жақтан Эмилий Варин.— Сендер — азат адамсыңдар, құдіретті Юпитерге аян, сөйте тұрып біздің көңіл көтеруіміз үшін бірін-бірі өлтіруге жаралған осы жексұрын құлдардан қорқасыңдар ма?.. Венера-Афродиттің нұр сәулесі куә, мен патрицийлердің және барып тұрған сұрқия қарақұрықтың барлық жаманшылық жақтарын өз бойына жинап, әшекейлі тоға киген мынау сұмпайыға, кедей-плебейдің бақытсыздығын тәлкектеуге бұдан былай жүрегі дауаламастай етіп сабақ берілсін деймін.

— Кет, Палатинға кет!—деп айқайлады Веллений.

— Мейлің Стикске түсіп кет, жоғал, осы арадан! — дейді, Арезий қосарланып.

— Көрмегеніміз патрицийлер болсын! Ақсүйек төрелер болсын! Жоғалт қараңды, Катилина!— деген, сегіз немесе оншақты дауыс бірден шықты.

Бұл дауыстарды естіген Катилина қабағын тарс түйген күйі орнынан атып тұрды. Требоний мен бір гладиатор Катилинаны ұстайын деген еді, бірақ ол бой бермей, ілгері ұмтыла есіктің көзіне жетіп барды. Екі қолын көкірегіне айқастырып, басын жоғары көтере ұстап, өзіне біткен зор дауыстың барлық құдіретімен ақырып қоя берді:

— Ей, есуас бақалар! Не деп бақылдайсыңдар? Құл бастарыңмен, жиренішті көздеріңмен Катилинаның құрметті атын не үшін даттайсыңдар? Жексұрын құрт-құмырсқалар, менен күткендерің не?

Оның зәрлі даусын естігенде жанжалшылар су сепкендей басыла қалған еді, бірақ іле-шала әлде кімнің:

— Біз сенің бұл арадан кетуіңді қалаймыз!—деген даусы естілді.

— Палатинға кет! Палатинға!—деп айқайлады тағы біреулері.

— Немесе гемонияға бар! Сенің орның сол ара! —деп бажылдады, Эмилий Варин.

— Қане мені осы арадан кетіріп көріңдер. Келіңдер, қайтпаңдар, бұзақы, сүрең тобыр!—деп күжілдеген Катилина, күреске түсетін адамдай білектерін сыбана бастады.

Плебейлер арасында қобалжу басталды.

— О, тамұқтың құдайларына тәуба! — деп айқайлады бір мезетте қабыршы Арезий! — Мен саған Гратидиан емес, ту сыртымнан қапсыра ұстап, ала жөнелем дейтін шығарсың, Геркулес пе едің, сен!

Осыны айтып ол Катилинаға тұра ұмтылған еді, бірақ анау дәл жүректің басынан келтіре бір ұрғанда-ақ ол теңселіп барып, арт жағында тұрғандарға асыла құлап түсті; осы сәтте қабыршы Лувений де тап берді, бірақ Катилина көз ілеспестей шапшаңдықпен жалтыраған қасқа бастан жұдырықпен жүремете екі көмгенде ол да шалқасынан түсті. Зәресі ұшқан әйелдер ойбай салып, Лутацияның сәкісінің астына барып тығылды. Үлкен бөлменің астан-кестеңі шықты, орындықтар құлап, ыдыстар қирап жатыр, айқай-қиқу, балағаттаған боқтық сөздер естіледі. Екінші бөлмедегілер — Требоний, Спapтак, тағы басқа да гладиаторлар Катилинаға есіктің көзін босат, төбелеске біз араласайық деп жігі-жаппар болады.

Сол екі арада, қолына қанжар ала ұмтылған қайыршы Велленийді де Катилина іштен келістіре бір теуіп тоңқалаң асырды.

Ол құлап түскен сәтте, асхананың екінші бөлмесінің есігі алдында иіріліп қалған Катилинаның жаулары кері серпіле берген еді. Луций Сергий де қысқа семсерін суырып ала тап берді, мастарды жотадан шабақтай жүріп, ашулы жолбарыстай:

- Есірік, сүрең тобыр! Сендер әрқашан өздеріңді таптаушының табанын жалауға, ал жәрдем қолын соза келген болса, оны балағаттап даттауға әзірсіңдер...— деп күрілдеді.

Катилина есік көзін сәл босата беруі-ақ мұң екен Требоний, Спартак және олардың жолдастары да бөлмеге лап қоя енді.

Катилинаның жүндей сабаған соққысына шыдай алмай онсыз да ығыса бастаған сүрең топ гладиаторлар алқымға алып бергенде жөңкіле қашты. Айтқанша-ақ асхана қаңырап бос қалды. Тек анадай жерде таяққа жығылып есеңгіреген Веллений мен Лувений ғана жатыр, ал айқасқа ту бастан қатыспаған Кай Тауривий екі қолын айқастыра ұстап, пеш жанындағы бұрышта бәрін де тек көзбен шолып, сілейген күйі тапжылмастан қалған.

— Бұзақы малғұндар...— деп айқайлайды екі иығынан демін әрең алған Катилина, мастарды шығар ауызға дейін тықсыра қуып.

Бұдан кейін Катилина сұңқылдап жылап қоймаған әйелдерге ақырды:

— Өшіріңдер үндеріңді, оңбаған заржақтар!

— Мә!—деді Катилина тағы да, қираған ыдыс-аяқтарын, қашқандардың мойнында өтелмей кетіп бара жатқан тағамдары мен шарабын жоқтап зар илеген Лутацияның сәкісі үстіне бес теңге алтын ақша тастап.— Ал, соны жексұрын зарлауық. Ол иттің балаларының бәрінің де бересісін Катилина өтейді.

Сол минутта Катилина мен оның жолдастарынан қорқынышты көздерін алмай қараған Родопеяның жүзі құп-қу боп кетті де, Спартакқа тұра ұмытылып:

Қателеспеген екем! Жоқ, жоқ, қателесбеппін! Сен Спартак екенсің, Спартагім! — деп дауыстап қоя берді.

— Бұл қалай!—деп айқайлап жіберді, дауыс шыққан жаққа жалт бұрылып, жүгіріп жанына келген қызға ауызбен айтып жеткізгісіз күймен егіле қараған гладиатор:— Сен? Қой мүмкін емес? Сен Мирца емессің бе? Мирца!.. Бауырым, қарындасым!..

Аң-таң болған жұрттың көзалдында ағасы мен қарындасы біріне бірі құшағын жая ұмтылды.

Бірақ алғашқы төгілген жас пен сүйістен кейін Спартак құшағын жазып, қызды қолынан ұстан, кейін сәл шегіндіре түсті де бас-аяғына бір қарап, құп-қу боп кетті, қалтыраған үнмен:

— Апырай... сен! — деді ол қынжылған кейіппен қызды өзінен алыстата ұстап.— Не күйге түскенсің...

— Мен — күңмін! — деді қыз егіле жылап тұрып.— Бір жексұрын адамның күңімін... Дүре соғады, денеме темір қыздырып басады... Ұқтың ба, Спартак, естіп тұрмысың?

— Бақытсыз! Сормаңдай!—деді қабырғасы қайысқан гладиатор, қалтыраңқы дауыспен.— Келші мұнда, келші, көкірегіме басайын...

Ол Мирцаны бауырына тартып, көкірегіне қысып тұрып, бетінен сүйді.

Арада бір минут өткен соң, жас толып, ашу оты лаулаған көздерін көкке тігіп тас түйілген шомбал жұдырығын білей қатулана:

Юпитер де найзағай бар дейсіңдер ме? Юпитер де құдай ма? Жоқ, Юпитер — жынықұс, Юпитер — сиқыршы, Юпитер — нағыз жетесіз ынжықтың өзі!..— деп дауыстап жіберді.

Мирца бетін ағасының көкірегіне төсеп, солқылдап жылай берді.

Налет жаусын,— деді үн-түнсіз өткен ауыр минуттан соң фракиялық, адамға бітпеген зәрлі дауыспен,—жанның бәрін еріктілер және құлдар деп екіге бөлген алғашқы адамзатының масқара болған атағына нәлет!





IV ТАРАУ. ӨЗІНІҢ АЛҒАН АЗАТТЫҒЫН СПАРТАК ҚАЛАЙ ПАЙДАЛАНДЫ

Бұған дейінгі тарауларда біз әңгімелеген оқиғалардан соң, арада екі ай өткен еді.

Келесі 676 жылдың январь идалары қарсаңында (19 январь) таңертең терістіктен тұрған күшті жел Рим көшелерін қуалай соғып, аспан жүзін торлай томсарған сұрғылт бұлттарды ыдырата айдады.

Өздерінің жұмысымен Форумға қарай беттеген жұрт болып және жалғыз-жарымдап та кетіп жатты. Форумның және оның айналасындағы үйлердің портиктері астына мыңдаған адам жиналған. Халық, әсіресе, эмилий базиликасына көп жиналған екен, бұл дағарадай үлкен үй еді, тамаша коллонадамен қоршалған кең көлемді орталық потриктан тұратын, ал одан бірі оңға, екіншісі солға қарай бүйірден екі потрик тарайды.

Мұнда патрицийлер мен плебейлер, шешендер мен жылпостар, қала адамдары, саудагерлер мидай араласып кеткен; бұлар шағын топтарға бөлініп, өз істерінің жайын әңгімелеуде. Ерсілі-қарсылы сапырылысқан жұрт айналаны айқай-қиқуға бөлеген.

Басқы портиктің түпкірінде дәл кіреберіс есікке қарама-қарсы, кең және ұзын баллюстрада тұр. Ол портиктің бір бөлегін базиликаның басқасынан бөліп айқай-шу есітілмейтін ерекше бір үйге айналдырған. Әдетте, бұл арада соттар іс қарап, шешендер қорғаушылық сөздер сөйлейтін. Тіреулерден жоғары, бүкіл базиликаны айнала салынған галерея бар, ол ара төменде не болып жатқанын қарауға өте қолайлы болатын.

Бұл күні үй қалаушылар, штукаторлар, ұсталар галереяны қоршаған баллюстрада да жұмыс істеп жатты; олар оны сыртында Марийдың кимврлармен болған соғыстағы ерліктері шебер бейнелеген қола қорғауыштармен әшекейлеуде.

Эмилийдің базиликасын Марк Эмилий Лепидтің ата-бабалары салдырған екен. Сол жылы Квинт Лутаций Катулмен бірге консулдыққа сайланған Марк Эмилий Лепид Марий партиясына жататын. Сондықтан оның ең басты мемлекеттік ісі — өзінің үлкен атасы салдырған базиликаны оңдату, сөйтіп өзінің ержүрек жауына ескерткіш есебінде салынған барлық арқалар мен ескерткіштерді қаусатқан Сулланың жанына тию болды.

Сайрандаушы жұрттың арасында, жоғарғы галереядағы мрамор жақтауға шынтақтап, төменде топырлаған халыққа көз қиығын салып Спартак тұрды. Ол төмен, ерсілі-қарсылы тынымсыз жүріп жатқан адамдарға селсоқ қарайды.

Спартак үстіне туника киген, оның сыртынан грекше тігілген, шолақтау күрең, плащ салып, иығын күміс ілгекпен бекіткен.

Оған таяу үш азамат өзара әңгімелесіп тұр. Олардың екеуі оқушыларымызға таныс адамдар: атлет Кай Тауривий мен Эмилий Варин, үшінші адам ешнәрсе істемей, қандай да болсын бір патрицийдің күнделікті қайыр-садақасымен күнелтетін, ас ішіп, аяқ босатардың бірі; олар өздерін патрицийлердің қарауындағы адамымыз деп санап, оларды Форумға ертіп барады, оның әмірімен дауыс береді, оны мақтай сөйлеп жарамсақтық істейтін және өздерінің тілемсектігімен мазаны кетіретін.

Ол Африка мен Азияда болған жеңістерден соң, Римге шығыстың әуезе салты ене бастаған және Рим жорығының күшімен жеңіліс тапқан Грецияның да шыбық тимес ғұрпының бұзықтығы жеңушілердің назарын аудара бастаған кез болатын; қатары үздіксіз арта түскен құлдар тобы барлық жұмыстардан Римнің ерікті азаматтарының қолын босатқан, сөйтіп римляндар күш пен бақыттың нағыз қуатты қайнар бұлағы еңбектен қол үзген шақ болатын. Көрер көзге тек сырты ғана жылтыраған ұлылықтың, байлық пен күштің көлеңкесі астында, төніп келе жатқан құлдыраудың асқынған болашақ белгілері сезіле бастаған-ды. Біздің әңгімеміздің тұсындағы кезеңде Римнің мемлекеттік ішкі сарайын азып-тозудың ең жоғарғы сатысына бастаушы пәлелердің бірі нөкершілдік болды. Әрбір патриций, консул атағы бар әрбір баққұмарлар бес жүз-алты жүздеп нөкер ұстады, ал кейбір өте-мөте баққұмар адамдар да, олардың саны мыңнан да артық болды. Өздерінің ата-бабалары баяғы заманда ұсталық, үйшілік немесе етікшілік кәсіптермен қалай шұғылданған болса, еңбекке жарамды бұл адамдар да нөкершілдікті тап сондай кәсіп еткен; жиренішті тога киген қылмысты, сатылғыш қайыршылар дауыстарын сатумен, қайыр тілеп, құлшылық етіп күн кешті.

Эмилий базиликасының галереясында Кай Таувирий мен Эмилий Варинға аузына келгенін көкіп тұрған сұмырай Марк Красстың жанторсықтарының бірі Апулей Тудертин еді.

Ауыздарына келгендерін көкіген бұл үш адам Спартакқа жақын тұрған еді, бірақ ол бұлардың сөздеріне құлақ асқан да жоқ.

Қарындасын соншалық аянышты күйде кездестіргеннен кейінгі жерде оның ынтызары оның жексұрын қожайынының қолынан құтқарып алу болды. Айта кету керек, Катилия өзінің тұрпатына тән жомарттығымен, бұл жолы тым есепсіз болмаса да, ана күні Долабелладан ұтқан ақшасынан қалған сегіз мың сестерцияны қарындасы Мирцаны сатып алуы үшін күні кешегі гладиаторға табанда ұстата берді.

Қатты разы болған Спартак ақшаны алып, оны кейін өзіне қайтаруды Катилинаға уәде етті. Мұнан кейін Спартак қарындасын сатып алмақ болып оның қожайынына жөнелді. Айтқандай-ақ, Спартактың қайткен күнде де күң қарындасын азат етуді көздеп соншалық қадалуын байқаған соң, анау қыз үшін шамадан тыс құн сұрап отырып алды. Мирца маған жиырма бес мың сестерцияға түсті, өзі әрі сұлу, әрі байсалды қыз, ол кейін де елу мың сестерцияға тұрарлық жан деп соқты. Сөйтіп, ол бұдан бір сестерция да кем бағаға бермеймін деп меркурийдің және Венера Мурсийскаяның есімін айтып ант етті.

Мұны естігенде сорлы гладиатордың қандай күйге түскенін тек оймен топшылап болмаса, ауызбен айтып жеткізу қиын еді. Адам тәнін саудалаушы бұл жексұрынға Спартак қанша жалынып-жалпайып бақса да, өз правосына және заң өз жағында екеніне сенімді ол, ешбір қайыспады.

Қатты ашуланып кетіп жексұрынды кеңірдектен ала түскен Спартак, оны сол секундта-ақ өлтіріп жібергендей еді, бірақ өзін ұстап қалды. Бұл сұрқияның бағына Спартак Мирцаны, өз отанын, астыртын істерін, оның басшысы өзі екенін, өзі мерт бола кетсе ол істің де сәтсіздікке ұшырайтынын ойлады.

Спартак өзіне-өзі келген соң, Мирцаның қожайынын босатып қоя берді. Оның жүзі талақтай көгеріп, көздері шарасынан шығып, булығып кеткен еді, есеңгіреген күйі сілейіп тұрып қалды. Бірнеше секундтай ойланған соң, ашу-ыза кернеген Спартак өңі қашып, өне бойы дірілдеп кеткеніне қарамастан, оған баяу дауыспен:

— Сонымен сен... елу мың сестерция дәметесің бе?..— деп сұрады.

— Мен ешнәрсе де... дәметпеймін... Кет... тамұққа..« әйтпесе, мен... құл атаулымды тегіс шақырамын...

— Ғафу ет... Кешір мені... Ашу билеп кетті... Менің кедейлігім... қарындасыма деген туысқандық сүйіспеншілігім... Сабыр ет, әлі де келісуімізге болады.

— Бір сөзге келмей тұра қылқындыратын адаммен бе? — деді Мирцаның қожайыны есін жинай келе, мойнын сипалай түсіп.— Кет! Өшір қараңды!

Алайда, Спартак бұл тонаушыны тоқтатып, мынадай келісімге келді: Мирцаға өз алдына дербес бөлме тиіп, онда ол Спартакпен бірге тұратын болса, Спартак бұған қолма-қол екі мың сестерция береді. Егер бір айдың ішінде Спартак қарындасын толық сатып ала алмаса, құл иесі бұрынғы правосына қайта ие болады.

Қожайын келісті: алтын теңгелер жарқ-жұрқ етіп көздің жауын алып, келісім шарты тиімді болған соң не бар, ол бұдан ешбір еңбексіз-толғақсыз, кем дегенде мың сестерция пайда көргелі отыр.

Мирцаның қолайлы шағын бөлмеге жайғасқанына көзі жеткен соң, Спартак Требонийдің тұратын жері Субураға тартты. Ол көрген-білгенін оған баяндап, ақыл, көмек сұрады.

Требоний Спартактың көңілін аулауға тырысты. Оның ойлаған мақсатына жетуіне: қарындасы біржолата азат бола қалмаған күнде де, оның анау-мынау қорлаудан құтылуына көмектесетінін айтып уәде берді.

Көңілі көншігендей болған Спартак, одан шығып Катилинаға барды да, алғыс айтып, өзі де дәл қазір керегі болмай қалған сегіз мың сестерциясын қайырып берді, тарпаң мінезді патриций гладиатормен өзінің кітапханасында ұзақ сөйлесті; әңгіме тұсында өзіне ешкім бөгет жасамас үшін Катилинаның істеген сақтануларына қарағанда, бұл әңгіме аса елеулі іс жайында болуы ықтимал еді; сол күннен бастап Спартак патрицийдің үйіне жиі келіп тұратын болды, мұның өзі екеуінің арасында бірін-бірі сыйлау, дос тұту негізінде байланыс орнай бастағанын аңлатқандай-ды.

Бұл уақыттарда ланиста Акциан Спартакқа қайта-қайта келіп, оның халінің нашарлығын және өз тағдырын алаңсыз бір жолата, бекем байлап шешуі қажеттігін айтып, оның құлағының етін жеумен болды; сондағы Акциомның айтатын әңгімелерінің төркіні: мектебімді басқар немесе қайтадан гладиаторлыққа сатылсаң, тіпті жақсы дегенгe келіп тірелетін; сатыла қалған күнде ланиста Спартакқа тіпті азат туған адам үшін де ешқашан ауызға алынбайтын мөлшерде қыруар сома төлемек.

Соғыста қолда қалып басы саудаға түскен және гладиатор болған құлдардан басқа, сот үкім етіп осы кәсіпке қосқан адамдардан "басқа мұнда еріктілер де болатын. Әдетте, бұлар өздерінің тыюсыз кеткен нәпсілерін тояттату қолынан келмеген және өмірге жиіркене қарайтын, белшесінен борышқа батқан жұмыссыздар, бұзақы, сотқарлар болатын: Олар ланистаға антпен сатылып өмірлерін амфитеатр немесе цирк алаңдарында бітіретін.

Спартак өзінің бұрынғы ланистасының бірде бір ұсынысын қабыл алмады, бірақ анау сонда да аруақтай айналсоқтап, қыр соңынан қалмай қойды.

Бәлки, Спартактан келешекте үлкен үміт күткен де болар, әйтеуір Требоний оны шын ниетімен жақсы көріп, Мирцаның тағдырын шешу мәселесімен аянбай айналысты. Өзінің Квинт Гортензиймен ашына-таныстығы арқасында оның қарындасы Валерияға өзіңді күтуші күңдердің бірі болсын, Мирцаны сатып ал деп ақыл берді.

Мирца тәрбиелі және білімді қыз, оның үстіне грекше жақсы сөйлей білетін, атақты әйелдің таранып-сылануына керекті далаптардың, әралуан хош иістердің жайымен де таныстығы бар.

Валерия қолайына жақсы, қызды сатып алуға ықылас білдіріп, оны көрмекші болды; сөйлесе келе, Мирцаны ұнатқан Валерия, қырық бес мың сестерция беріп, оны сатып алды да, өзінің басқа .күңдерімен бірге Сулланың үйіне алып кетті. Валерия Суллаға өткен жылдың 15 декабрінде тиген-ді.

Қарындасымды азат етем деген Спартактың арманы толық орындалмағанымен, істің бұлайша аяқталуы өз жағдайына қарағанда, оның бұрынғы күйін әлде қайда жеңілдеткен еді, өйткені ол Мирцаны азап пен қорлықтан құтқарды.

Қарындасын орналастырып көңілі орныққан Спартактың Катилинамен жиі әңгімелесіп, Римдегі гладиатор мектептерін күн сайын түгел аралауына, құлдар мен гладиаторлар қауымын өзінің әрдайым іздеп табатын жерлері— Субурра мен Эсквилиннің трактирларын, асханаларын кешкілікте сүзуіне қарағанда, ол әлде қандай бір құпия және өте маңызды жұмыспен шұғылданғандай еді.

Оның арманы не? Қандай іспен шұғылданады? Ойында не бар еді?

Оқушы мұны енді көп кешікпей білетін болады.

Сөз жоқ, Эмилий базиликасының галереясында тұрған Спартак, қазір аса бір елеулі ой соңында еді; сондықтан да ол айналасында болып жатқан әңгімелерді естіген де жоқ, тіпті Кай Тауривий, Эмилий Варин және Апулей Тудертиндер аузына келгенін көкіп, дабырласып жатқан жаққа бір рет мойнын бұрып қараған да емес.

— Көрерсіңдер,— деді Варин қасындағыларға,— үстіміздегі жылы құлақ естімеген бір сұмдықтың болғанын.

— Неліктен?

— Неге десең, Аримин округінде шынында бір ғажайып оқиға болыпты.

— Онда не болыпты?

— Валерийдің мекенінде бір қораз айқайлап шақырудың орнына, адамша сөйлеп қоя беріпті дейді.

— О, сұмдық! Егер рас болса, бұл шын ғаламат нәрсе, жаманшылықтың белгісі.

— Рас болсаң не? Бұл туралы бүкіл Рим шулап отырса, өйткені бұл хабарды Ариминумнан қайтып келе сала Валерийдің өзі, оның үй-іші, адамдары, достары мен құлдары таратқан;

— Шынында да, ғажап нәрсе екен!— деп күбірледі, өте-мөте діндәри, жоққа сене беретін Апулей Тудертин. Ол өзі кәміл иланып, неғыса да құдайдың құдіретімен болған іс деп есептеген бұл оқиғаның түпкі сыры неде екенін іздестіре бастады.

Осы сәтте, орта бойлы, денесі апсағай, ер пішінді, жылтыр қара сақалы бар, қара көзді біреу сол қолымен Спартакты иыққа қағып қалып, ойын бөліп жіберді.

— Сен өз ойыңа мықтап берілген екенсің, тесіле қарап тұрсаң да түк көрер емессің?..

— Крикспе едің!— деді Спартак, ойдан сергиінші дегендей, оң қолымен маңдайын сүрте беріп.— Сені байқамай да қалыппын.

— Сен өзіміздің ланиста Акциан екеуміз сонау төменде кетіп бара жатқанда маған қарадың да.

— Қойшы, сол қарғыс атқанды... Ал, хал қалай? —деп сұрады Спартак.

— Қайтып келгеннен кейін мен Арториксті көрдім.

— Капуяда болып па?

— Болыпты.

— Ешкіммен кездесіп пе?

Эномай дейтін бір германдыққа кездесіпті, өз жолдастарының бәрінің ішіндегі ең қарулысы да, өжеті де сол екен.

Ал сонымен? — деп сұрады Спартак тынышсыздана түсіп. Оның көздерінен қуаныш және үміт оты лау ете қалғандай еді.— Ал, сонымен не болыпты?

- Біздің үміт және арманымыз сияқты іспен шұғылданушы сол Эномай екен; сондықтан ол біздің жоспарымызды шын ниетімен қарсы алып, біздің қасиетті идеямызды,— «сенің» деудің орнына «біздің» дегенімді кешірерсің,— Лентул Батиат мектебіндегі ең өжет деген гладиаторлардың арасына тарату жөнінде Арторикске ант беріп, уәде байласыпты.

Шіркін,— деді Спартак, аса қанағаттанғандық сезіммен, баяу күрсініп қойып,— егер Олимптегі құдайлар езілген сорлылардың ісін қолдай қалса, құлдық атаулы жер бетінен жойылатын бақыт күндерінің алыс еместігіне мен кәміл сенімдімін.

— Алайда, Арторикс,— деді Крикс бұдан әрі,— сол Эномайдың аса өжеттігімен қатар, сөзге азғыш, аңғал, періп кетпе адам екенін де ескертті.

— Геркулес сақтасын!.. Онысы жаман екен... Ол өте жаман нәрсе...

— Мен де солай деп ойлаймын.

Екі гладиатор біраз үн-түнсіз тұрды.

Бұл тыныштықты алдымен бұзған Крикс:

— Катилина ше? — деп сұрады.

— Оның,— деді Спартак,— біздің ойға алған ісімізді қолдап, бізбен тізе қоспайтынына менің көзім жете бастады.

— Демек, оның жер жарған даңқы—жалғыз, мақтаулы адам екені жай ертегі болып шықты ғой?

— Жоқ, олай емес, ол ұлы және ақылды адам, сонымен бірге өзінің таза римдік тәрбиесінің әдет-ғұрыптары бойына мейлінше сіңген де адам. Менің ойымша, ол біздің семсерімізді Рим қоғамының бүкіл дүние жүзіне өктемдік жүргізуінің тірегі болып отырған заңдарды жою үшін емес, мемлекетті басқарудың қазіргі тәртібін өзгерту үшін ғана пайдаланғысы келетін сияқты.

Осыдан соң біраз уақыт үндемей қалған Спартак, тағы:

— Бүгін кешке мен оның үйіне барып, жалпы қимыл жайында онымен және оның дос-жарларымен сөйлесіп көрмекпін, бірақ ешқандай келісімге келе алмаймыз ба деп те шошимын,— деді.

— Онда, біздің сырымыз оған және оның достарына мәлім болды ғой?..

— Сырды ашқан күнде де одан келіп-кетер ешқандай қауіп-қатер жоқ: келісе алмаған күнде де олар бізді ұстап бермейді. Римляндар бізден — құлдардан, малайлардан, гладиаторлардан оншалық қорқа да қоймайды, бізді өздерінің өкіметіне елеулі қауіп төндіру қолынан келетін адамдар деп те санамайды. Бізге қарағанда олар сириялық құл Эвенің бастауымен осыдан он сегіз жыл бұрын Сицилияда көтеріліс жасап, Римге қарсы аса қатты күрес жүргізген құлдардың өзімен де көбірек есептескен болатын.

— Рас, олар— адам санатында болды.

— Ал, римляндар бізді адам емес, төменгі, жасық нәсіл деп есептейді.

Крикстің көздерінен ашу оты ұшқындап қоя берді.

— Беу, Спартак-ай! Циркте өмірімді сақтап қалғаның үшін де емес, өзін бүтіндей берілген қиын-қыстау істі табандылықпен атқарып шыға қалсаң, тап соның үшін саған бір жанымды пида етермін-ау. Бұл әйгілі қарақшыларға қарсы қару жұмсап, қан майданда бетпе-бет сынасуға нәсіп болар ма екен, басташы бізді, ұйымдастыршы. Біз сонда оларға өздеріндей адам екенімізді, төменгі жасық нәсіл еместігімізді көрсететін болар едік...

— Ол не дегенің, ақтық демім біткенге дейін мен осы ісіміз үшін күресемін не оны мызғымас табандылықпен, қайыспас жігермен аяқтаймын да, не сол үшін күресте біржолата мерт болып тынамын!

Спартак бұл сөзді Крикстің оң қолын қысып тұрып, мызғымас сеніммен жігерлене айтты, ал анау қолын жоғары көтеріп жүрегіне басып:

— Мені ажалдан алып қалған қамқоршым, Спартак, сен ұлы істер істеу ішін туғансың, сен сияқты адамдардан шын қас батырлар шығады,— деді.

— Немесе азап шегушілер шығады десейші,— деп күбірледі, Спартак мұңды пішінмен, басын төмен салбыратып.

Екі гладиатор әңгімелесе отырып базиликаның портигіне апаратын сыртқы баспалдаққа қарай беттеп келе жатты.

Бұлар портикке жете бере-ақ әлде біреу фракиялықтың жанына келіп:

— Сонымен, Спартак, сен менің мектебіме қайтып келуді қашан шешпексің? — деді.

Бұл ланиста Акциан еді.

— Стикс сені тірідей жұтар ма еді!— деп дүрсе қоя берді ашулы гладиатор, өзінің бұрынғы қожайынына жалт қарап.— Осы бір жексұрын ызыңыңды тоқтатып, менің қыр соңымнан қалар күнің бар ма сенің жоқ па?

— Мейлің,— деп Акциан көлгірлене майпаңдай сөйледі,— тынышыңды алсам, ол сенің өз игілігің үшін: сенің келешегіңді ойлап мен...

— Тыңда Акциан, және менің мына сөзімді жадыңа тоқы. Мен бала емеспін, маған ешбір басалқаның керегі жоқ, тіпті керек бола қалған күнде де, құдай саған күнімді салмасын. Жолымды тосып аяғыма оралғаның осы болсын, мұны істемейді екенсің, бабаларымның қолдаушысы Родоп Юпитері куә! Сенің анау құраған тақыр басыңды жұдырықпен бірақ ұрып күйретемін де, жаныңды тұпа-тура тамұқтың өзіне жіберемін, онда барғаннан кейін күл болмасаң, бүл бол.

Көзді ашып жұмғандай кідірді де, ол тағы да:

- Сен менің жұдырығымның күшін білесің, өзім гладиаторлыққа үйретіп жүрген кезде, ағаш семсермен қаруланып, бәрі бірден жабылған корсикандық он құлыңды осы жұдырықпен жайғағаным есіңде,— деді.

Ланиста достыққа шақырып үсті-үстіне кешірім сұрай бастағанда Спартак оған:

— Жоғалт, қараңды және енді қайтып көзіме көрінуші болма!— деді.

Екі гладиатор сасып және тоң-торыс қалған Акцианды тастай бере, Форум арқылы Палатинаны бетке ұстап, Катилинаның Спартакпен табыспақ айтысқан жері— Катуллдың портигіне қарай беттеді.

Катуллдың үйі Римдегі ең салтанатты, көркем үйлердің бірі болатын. Бұл үйдің алдындағы әсем портигі соғыста кимврлардан түсірілген олжамен және қоладан құйылған өгіз суретімен безелген, Римнің бұл жаулары сол өгіз алдында ант беріп тұр. Бұл ара римляндардың басқосатын жері еді — мұнда олар сейіл құрып, кәдімгідей дене шынықтыру қимылдарын жасайтын; сондықтан да Квириннің аяулы қыздарына көз салып қырындамақ болған бекзада жастар, патрицийлер мен всадниктер осында жиналатын.

Екі гладиатор Катулл портигіне келсе, әйелдерді тамашалап қараушы қалың топ оны қоршап алған екен, күн қар аралас жаңбыр жауып тұрғандықтан олар бүгін мұнда әдеттегіден әлдеқайда көп жиналған еді.

Шынында, да, осы жердегі биязы, асыл пеплумдардың, столалар мен туникалардың алуан түстері арасында жарқ-жұрқ, еткен алтынның, неше түрлі меруерт, маржан, асыл тастардың сәулесіне бөленген омыраулар мен иықтар, сүйріктей аппақ қолдар қараса көз тойғысыз, керемет бір көрініске айналған.

Катилинаның сүйгені ай мен күндей Аврелия Орестилла, сондай-ақ жас та болса, асқан сұлу хор сымбатты Семпрония да осында жүр. Семпрония басының парасаттылығы, үздік ойлылығы үшін әйгілі деп атанып кеткенді, одан соң Пистория жанында болған сұрапыл соғыста Катилинамен тізе қоса ұрысқа еніп, асқан ерлікпен қаза тапқан, Цезарьдің шешесі Аврелия да, Сулланың жары Валерия, весталка Лициния және Римдегі өте-мөте білікті адамдардың жүздеген әйелдері мен қыздары да осында жүр.

Әсем және кең портиктің ішінде осы аталған патриций қыздарының қайсы біреулері әткеншек теуіп жүр; енді біреулері доп ойнауда — бұл римляндардың әр жастағы және әр:алуан жағдайдағы барлық ер-әйелінің аса кең тараған және ең жақсы көретін ойыны.

Спартак пен Крикс, өздері дәрежелес адамдардың жорасын істеп, патрицийлер мен всадниктер тобының сыртында анадай жерде тұрып, Луцкий Сергий Катилинаны іздеп жан-жаққа көз жүгіртті. Катилина кейінде өзінің заговорын ашуға себепші болған Квинт Куреймен және сол заговорын ашылатын жылы халық трибуны болған жас Луций Кальпурний Бестиямен бірге діңгек жанында тұр екен.

Гладиаторлар атақты адамдарды қағып кетуден сақтанып, ептеп жылыса отырып, тарпан мінезді патрицийға таяу келді. Катилина сол минутта мысқылдай күліп, өзінің достарына:

— Мына жуан қарын Марк Красс жылышырай білдіріп жүрген весталка Лициниямен танысып, оған мұның Эвтибиданы сүйетінін айтсам ба екен,— деді.

— Дұрыс, дұрыс,— деді Луций Бестия,— бұл Эвтибидаға екі жүз мың сестерция берген десейші.

— Әйелге екі жүз мың сестерция беретін Марк Красс па!..— деп дауыстап жіберді Каталина.— Мұның өзі онда Ариминумда қоразға тіл бітіпті деп жұрт айтып жүрген оқиғадан да асқан ғажайып іс болар еді.

— Оның өлшеусіз сараңдығына қарағанда, әлбетте, бұл таңқаларлық-ақ нәрсе,— деді Квинт Курий.— Бірақ Марк Красс үшін екі жүз мың сестерция дегеніңіз кербез Тибрдің барлық құмының бір түйіршігіндей ғана нәрсе емес пе?

— Мынанікі дұрыс,— деді Луций Бестия сұқтанған пішінмен, көздерін бадырайта түсіп.— Жеті мыңнан аса таланты бар Марк Крассқа бұл бұйым ба?.

— Мұның өзі — бір жарым биллион сестерциядан асып жатыр деген сөз-ау, сонда?

— Егер көз көріп, қол ұстамаған болса, бұл тіпті адам сенерлік сома емес қой!

— Мінеки, осыншалық дұрыс басқарылып отырған біздің республикада,— деді Катилина, зығырданы қайнап,— ақылы шолақ, білімі тайыз адамның да даңққа, абыройға ие болуына кең жол ашық екенін осыдан да көруге болады. Қандай соғысты болсын жеңіспен аяқтарлық, күшім, қабілетім бар екенін сезе тұрсам да, менің қолбасшылыққа ешқашан да қолым жетпек емес, өйткені мен борышқа белшеден батқан кедей адаммын. Егер күні ертең өзінің баққұмарлығымен Красс соғыс жорығы жасалатын бір провинцияға тағайындалғысы келсе, бұл ойын ол табанда іске асырады. Неге десеңіз соншалық байлықпен бақытсыз, аш-жалаңаш жай халық былай тұрсын, тіпті жемпоз және бай Сенатынның өзін де аламайымен сатып алады.

— Қарап тұрсаңыз,— деді Квинт Курий қостай түсіп, — оның сол өлшеусіз байлығы түп-түгел арамнан келген жоқ па!

— Әлбетте,— деді жас Бестия іліп әкетіп,— соншалық байлыққа оның қолы қалай жетті десейші! Сулла жасаған проскрипцияның құрбандарынан хатталып алынған мүліктерді су тегінге алды-ау. Мол өсім алып жұртқа қарыз берді. Бес жүзге жуық құл — архитектор мен үйшілер ұстап, бір кезде қарапайым халықтың баспаналары тұратын, бірақ олар қалың өрт кезінде күйіп кеткендіктен босап қалған жерлерге солардың күшімен толып жатқан үйлер салдырды, бұл үйлер оған су тегінге түсті...

— Енді міне,— деді Катилина, ананың сөзін бөліп,— Римдегі барлық үй біткеннің тең жартысы соныкі.

— Осында да әділеттік бар ма? — деп сұрады Бестия қыза түсіп,— осы да адалдық па?

— Бірақ, сиғылықты,— деді Катилина, мысқылдай езу тартып.

— Сонда шынымен-ақ осылайша бола бермек пе?— деп өзеуреді Квинт Курий.

— Олай болмасқа керек,— деп күмілжіді Катилина,— бірақ тағдырдың айнымас жазмышында не сызылғанын кім білсін?

— Талаптыға — нұр жауады,— деп жауап берді оған Бестия.— Егер Римде тұратын төрт жүз алпыс үш мың адамның төрт жүз отыз үш мыңының күнелтуге дәулеті, жамбас батар жері жоқ екен, онда қалған отыз мың адам қолдарындағы байлықты арамнан жинап, заңсыз иемденіп отырғанын оларға көрсететін бір батыл ұл табылар; сонда аш-жалаңаш бақытсыз халықтың қанын сүліктей сорушы бұл жексұрын қорқауларға несібесіз аналардың өз күшін көрсету жолын табар-таппасын сонда көрерсің, Катилина.

— Дәрменсіз шағым, бос даурығумен шер тарқамас олар, шырақ.— деді Катилина байсалды кейіппен.— Біз ол үйіміздің түндігі астында істің кең жоспарын ойластырып, оны кезінде айнымас батылдықпен жүзеге асыруға тиіспіз. Үндеме, шыда, Бестия, кім біледі, титығымызға жетіп отырған бұл шірік құрылысқа аяусыз, батыл соққы беріп, оны күйретер күніміз алыс та емес шығар. Сыртының жылтырағанына қарамастан, ол бүтіндей шіріп, шытынап бітті емес пе?

— Қараңдар, қараңдар, шешен Квинт Гортензий бүгін көңілді екен!— деді Курий, әңгіменің бетін бейнебір басқа жаққа бұрайыншы деген адамдай.— Ол Цицерон кетіп қалған соң Форумдағы жиын емін-еркін өз қолына тигеніне қуанатын болса керек!

- Қандай қорқақ неме десейші, сол Цицерон!— деді Катилина жұлып алғандай.— Марийдің алдында жасаған албырттығы үшін Сулланың қырына іліккенін сезе сала, кемеге мінді де Грецияға зытып отырды.

- Ол Римнен кеткелі екі айдың жүзі болды.

- Әттең, оның тілмарлығы маған бітер ме еді!— деп күбірледі Катилина жұдырығын тас түйіп.— Екі-ақ айдың ішінде Римнің билеп төстеушісі болар едім.

- Оның тілмарлығы саған, сенің күшің оған бітсе ғой.

- Оның бер жағында,— деді Катилина байсалды және ойлы пішінмен,— егер біз Цицеронды өз жағымызға тартпасақ, оның болжырлығына қарағанда, мұны істеу де оңай емес, күндер де бір күн ол жауларымыздың қолына түсіп өзімізге қарсы жұмсалатын қатерлі құралға айналуы мүмкін.

Бұл сөзден соң үш патриций үн-түнсіз тұрып қалды.

Дәл осы сәтте портикті қоршаған топты халық қақ жарылып ығыса берген еді, Сулланың әйелі Валерия зерлі қызыл-күрең матамен әшекейлеп тастаған күймесіне қарай беттеген екен. Оның қасында бірнеше патриций нөкерлері бар еді, олардың арасында жуан қарын Дедий Цедиций, Эльвий Медуллий қатпа мен Квинт Гортензий жүр.

Ал қаракөк шығыс матасынан тігілген көлемді асыл палла. Валерияға табиғат аямай берген ажар-көрікті сұлулық десе сілекей шұбырып қоя беретін сұқты көздерден тасалай қалыпты.

Оның шөлмектей болған жүдеу жүзі, аларыңқы тартқан үлкен қара көздері әлденені аңсағандық шыраймен сазара қарайды, мұның өзі күйеуге шыққанына бас-аяғы айдан жаңа ғана асқан жас әйелге үйлесімсіз, ыңғайсыз нәрсе еді.

Патрицийлердің берген сәлеміне бас изеп ишарат білдірген ол, жүзіндегі зеріккендік ізін. жылышырай күлкіге жөндіре тұрып, Элбий Медуллий және Деций Цедиций сарбаздардың қолын ұстап қош айтысты. Екі патрицийдің Валерияға талақтай жабысып соңынан қалмағаны соншалық, олар оның бейне бір көлеңкесі сияқты болып көрінді. Әрине, бұлар оны қошеметпен күймеге отырғызу сияқты зор абройды басқаға қия қоймақ еместі. Валерия күймеге отырып, оның пердесін түсірді де, қасындағы нөкер құлдарына жүр деп белгімен әмір етті.

Каппадокийлық құлдар күймені көтеріп алып кете барды; күймені әдейі форейтор міндетін атқаруға қойылған құл бастап бара жатты. Күйме соңына алты құлдан құрметті күзет қойылған.

Өзіне көз қиығын салушылар тобынан сытылып шыға берген Валерия, көңілі орнына түскендей бір күрсінді де, бетіне торын түсіріп, айналаға, шылқып жатқан көшеге, одан жауынды бұлыңғыр аспанға торыққан мұңды кейіппен көз жіберді.

Бағана өзіміз айтқандай, жиналған жұрттың сыртында Крикспен бірге тұрған Спартак күймеге барып енген сұлу қарындасының қожасы екенін таныды да, әлдеқандай бір көтеріңкі әсермен жанында тұрған жолдасын түртіп қалып:

— Көрдің бе!.. Валерия, Сулланың әйелі!—деп сыбырлады.

— Арелатаның қасиетті тоғайына аян, мынауыңның сұлулығы Венерадан бірде кем eмec қой!

Бақытты экс-диктатор жарының күймесі екі гладиатордың жанынан өте берген еді, күйме есігінен самарқау қарап келе жатқан Валерияның солғын көздері Спартакқа қадала кетті.

Матронаны әлде не бұрынғы жабырқаң селсоқ күйінен кенет сергітіп жібергендей болды. Сұлудың жүзіне қан жүгіре қалды, от шашқан қара көздерін гладиатордан аудармай, күйме қиыс өтіп кеткеннің өзінде де пердеден басын сәл шығарып, оған мойнын соза қарады.

— Міне қызық!—деді өзінің үзеңгілес жолдасына бұл атақты әйелдің көңілі ауғанын аңдаған Крикс.— Қымбатты Спартак, мына көкдолы сұрқия қатын Фортуна құдай, сені айдарыңнан алайын деген екен, немесе, дұрысы, бұл тұрлаусыз құдайды бұрымынан сен ұстайтын болдың! Айрылма, досым, серт ұста, тіпті сенен шығып кетем деген күнде де құралақан қалмайтын бол.

Осыны айтып, Спартакқа қараған Крикс оның өңі қашып, тебіреніп тұрғанын аңлады.

Өзін-өзі әрең ұстаған Спартак, езу тартқан болып және мұнысын сездірмеуге тырысқан күйі:

— Өшір үніңді, есуас! Фортуна, айдар деп сандырақтап тұрғаның немене? Геркулестің күрзісі куә,— сен андабаттан да өткен соқыр екенсің,— деді.

Өзіне жағымсыз бұл әңгімені осымен бітірейін деген бұрынғы гладиатор Луций Сергий Катилинаның жанына келді де, одан ақырын ғана:

- Бүгін кешке сенің үйіңе келсем қайтеді, Катилина?- деп сұрады.

Анay жалт қарады да:

- Әлбетте. Бірақ, «бүгін кешке» деме— қазір түн болды ғой, «кешікпей», дегін,— деп жауап қатты.

Спартак патрицийге иіліп тағзым етті де, Крикске қарай беттеді.

Бұлар әлдене туралы сыбырласа сөйлескен күйі Форум арқылы өтіп Священная көшесіне қарай кетті.

- Платон куә! Бұл уақытқа дейін өзімді сенің жаныңның түкпіріндегі шиырларға бастап алып барып жүрген ой сабағынан мүлде айырылып болдым,— деді Бестия гладиаторды тең тұтып әңгімелескен Катилинаға таңдана қарап.

— Е, не болды? — деп сұрады Катилина, ешнәрсе сезбегенсіп.

- Рим патрицийінің түкке тұрғысыз гладиаторларды тең тұтып, достаса қалғанын айтам!

- Қандай масқаралық десейші!— деді патриций мысқылдай күліп.— Сұмдық қой бұл, солай емес пе?..

Анадан жауап қайтуын күтпестен Катилина, әлгіден басқаша сарынмен:

- Мен сені таңертең ертемен үйден тосамын: тамақтанып, көңіл көтереміз, сонсоң... маңызды бір іс туралы сөйлесеміз,— деді.

Спартак пен Крикс Священная көшесінің бойымен Палатинға бет алып келе жатқанда малынып киінген, сырт бейнесі көз тойғысыз бір жас әйелге кездесе кетті; жанына орта жастағы бір күңді алып, соңынан педиссек-құл ерткен бұл әйел екі гладиатордың беталып келе жатқанға тұсынан шығып келеді.

Жирен шашты, теңіз суындай мөп-мөлдір үлкен көкшіл көзді, аққұба келген бұл сұлуды кергенде Крикстің есі шығып кетті. Аңырып тоқтай қалған күйі ол әйелге тамсана қарап:

Гезге тәуба! Мұндай да керемет сұлу жан бола береді екен! — деді.

Мұңды ауыр ой теңізіне шомған Спартак еңсесін төмен сала аяңдап келе жатқан еді. Басын көтеріп алған бой да, ол қарсы алдында тұрған қызды көрді. Крикстің ынтыға таңырқауына ешбір көңіл қоймаған сұлу фракиялыққа тесіле қарады, оны бейнебір шырамытқан адамдай, қайран болған пішінмен тоқтай қалып, кешегі гладиаторға грек тілінде:

— Құдай мәртебеңді көтере берсін, Спартак!— деді.

Шын көңіліммен рақмет айтам мұныңа,— деді сәл қысылыңқырап қалған Спартак,—рақмет сұлу, саған да Венера Книдскаяның рақымы түсіп:

Қыз Спартакқа жақын келіп:

— Сәуле және азаттық, ер Спартак!—деп сыбырлады.

Бұл сөзді естігенде өнебойы тітіркене қалған фракиялық, қызға таңдана қарап:

— Сенің бұл әзілмен нені ишараттап тұрғаныңды біле алмадым, сұлу,— деді.

— Бұл әзіл емес, сен бекерге сақтанасың: бұл езілгендердің құпия белгісі. Мен — бұрынғы күң, грек қызы куртизанка Эвтибида дейтінмін. Мен де езілгендер әулетіненмін.

Ол осыны айтты да, Спартактың добалдай қолын ұстап, жылы жүзбен жымия күліп тұрып, оны өзінің үлбіреген, сүйріктей саусақтарымен қыса түсті.

Өне бойы тағы да шымыр ете қалған гладиатор қайран болған күйі: ..

— Мұның айтып тұрғаны рас екен. Біздің құпия белгімізді де білетін көрінеді, — деп күбірледі.

— Мен Священная көшесінің бойында, ұлы Янустың шеркеуіне жақын тұрамын; кел, өзің қолға алған ардақты іс жөнінде мен саған көп көмек бере аламын.

Спартактың не деп жауап беруді білмей тұрғанын аңдаған ол майда сөздермен оның асты-үстіне түсіп, сенетіндік және қиылғандық білдіріп құлдық ұрды:

— Кел!..

— Келейін,— деп жауап қатты Спартак.

— Қош!—деді куртизанка латын тілінде, екі гладиатормен қош айтыса қолын сермеп.

— Қош бол!—деді Спартак.

— Қайыр, қош, барлық періштелерден де өткен хор сымбатты сұлу!—деді Крикс, жанында тұрған сұлудан көзін ала алмай.

Ол сілейіп тұрып қалған күйі, кетіп бара жатқан Эфтибидаға ұзақ қарады. Егер Спартак оны түртіп қалып:

- Крикс-ay, осы арадан қозғалу ойында бар ма, сірә?- демеген болса, оның осы елтіген күйі қанша уақыт тұрары белгісіз де еді.

Жалт қараған галл, есін жиды да, артына әлсін-әлі қарай түсіп, кете барды. Үш жүз қадамдай барған соң:

- Сені Фортунаның шын сүйген ұлы десем, онымды тағы да жаратпас па екенсің? Ай, қарарсызсың-ау!.. Үстіңе қанатын жайып төніп тұрған бұл ойнақы періштеге ескерткіш соғып берсең де рауа емес пе!— деп дауыстап жіберді.

— Бұл бейбақтың маған не үшін ықласы түсіп, тілге келе қалды екен?

— Оның кім екенін мен білмеймін және білгім де келмейді; менің білетінім — ол Венера, егер дүниеде бар екені рас болса, оның сұлулығы тап әлгі қыздан бір де артық емес.

Тап осы мезетте бағана Валерияның жанында кетіп бара жатқан құлдарының бірі гладиаторларға жетіп келiп:

— Спартак қайсың? —деп сұрады.

— Мен,— деді фракиялық.

— Қарындасың Мирца бүгін, түн ортасы шенінде сені Валерияның үйінен күтем деді: сенімен тығыл-таяң бір іс жайында сөйлесуге тиіс.

Құп, барайын.

Осыны айтты да құл кері кайтты, ал өз жөндеріне тартқан екі дос көп кешікпей Палатин жотасынан асып көзден таса болды.





V ТАРАУ. КАТИЛИНАНЫ ТРИКЛИНИЙІ, ВАЛЕРИЯНЫҢ ҚОНАҚ ҮЙІ

Катилинаның Палатин жотасының оңтүстік сілеміндегі үйі ол күндерде Римдегі ең үлкен және әсем үйлердің бірі болатын, жарты ғасыр өткен соң ол Гортензий шешеннің үйімен бірге Августың үйлері санатына қосылған-ды. Өзінің ішкі салтанаты, мүлік-жабдығы жағынан да үй басқа көрнекті патрицийлардың үй-жайынан ешбір кем түспейтін, ал нақ сол күні кеште достары мен Катилина ложаларында шынтақтай жатып, сауық-сайран құрған оның триклинийі ол уақытта Римдегі ең бай және салтанатты триклинийлердің бірі.

Ұзыннан ұзақ, бұл аса кең зал тиволий мраморынан жасалған алты діңгекпен екіге бөлініп, оларды айнала қойылған әртүрлі гүлдер бөлмені хош иіске бөлеп тұрады.

Залдың қабырғасы бойын қуалай, гүл өрімдері мен діңгектердің арасында әдеп, ұят жағынан жұрдай болғанымен, аса шебер жасалған мрамор статуялар көрінеді.

Үйдің әшекейлі еденіне нифтердің, сатирлердің және фавндардың тағылық билерінің бейнесі салынған: олар бірімен-бірі мидай араласып, бидің артист қиялынан туған не бір керемет иіндерін көрсетіп тұр.

Залдың түкпірінде, мінсіз жақсы дөңгелек мрамор столды айнала бронзадан жасалып, мамық төселген және биязы пурпурдан жамылғысы бар ас ішетін биік үш ложа тұр. Төбеде салбыраған алтын және күміс лампалар тек залға жарық беріп қана тұрған жоқ, сонымен бірге, жаныңды жай таптырып, тұла бойыңды қорғасындай балқытқан аса күшті хош иістер аңқытып тұр.

Қабырғаға таяу гүл өрімдерімен, жапырақтармен жаппай әшекейленіп жасалған, іші үлкенді-кішілі, әртүрлі күміс ыдыстарға лық толы үш қола шкаф тұр. Қоладан жасалып меруерт-маржанға, асыл тастарға бөленген он екі эфиоптың статуялары ұстаған күміс шырағдандар залдағы жалпы жарықтың сәулесін күшейте түседі.

Ложаларда манаурап, Курион, кейінде халық трибуны болған албырт жас Луций Бестия және борышқа белшесінен батқан, енжар жас патриций, 691 жылғы заговорда Катилинамен, ал одан соң консулдық жағынан Цицеронмен жолдас болған Кай Антоний жатыр. Цицеронның қажырлылығы арқасында Кай Антоний сол жылы ақ өзінің бұрынғы сыбайласы Катилинаны жоқ қылып тынды. Мұнда бетімен кеткен бұзақы патриций Луций Кальпурний Пизон Цезоний де болатын, бұл да борышы басынан асқан адам, 691 жылы бұл Катилинаны сақтап қала алмады, бірақ мұның есесіне 696 жылы ол үшін кек алуды тағдыр осыған бұйырған болып шықты, өзі консул болды да Цицеронды аластатып қуып тынды.

Пизонның жанында әйел пішінді қызыл шырайлы, бұйра шашты, жағы қушиған, даусы мас адамша қарлығып шығатын жасы жиырманың шамасында бір жас жігіт жатыр. Ол Катилинаның шын досы — Авл Габиний Нипот дейтін, бұл да 696 жылы консул болған, Пизонмен тізе қосып Цицеронды аластауға қызу атсалысқан-ды.

Габинийге құрметті орын тиіпті, ол ортадағы ложаның асханаға кіре берістің оң жағына қараған шетін ала отыр; демек, осы тойдың патшасы сол болуға ұқсайды.

Оның қатарындағы ложада жас патриций Корнелий Лентул Сура отыр; бұл да нағыз бұзылғанның өзі, дүние шашуға келгенде басқаларынан кем түспейтін, бірақ алғыр, қарулы жігіт; 691 жылы ол өзі үлкен рөл атқаруға тиіс болған Катилинаның көтерілісі бұрқ еткен күннің дәл қарсаңында, Цицеронның бұйрығы бойынша қапаста тұншықтырылып өлтірілді. Оның жанында шалдуар өжет жігіт Цетег отыр. Сол ложада, ең соңында баққұмар, қатыгез және нысапсыз Кай Веррес қисайып жатыр.

Шақырылғандардың бәрі де ақ түбіттен тоқылған стол басы киімдер киген, бастарында әртүрлі гүлдерден жасалған веноктары бар. Катилина өзінің достарына тартқан тәтті-дәмді кешкі ас ішіліп болуға болуға жуықтаған. Бұл тоғыз потрицийдің арасында болып жатқан әзіл, күлкі, ыдыстардың сыңғыры, гу-гу сөздер бүкіл залды басына көтеріп, Катилинаның аспаздарының, әсіресе, шарапшылардың асқан шеберліктерін айқын сипаттағандай.

- Маған фалерн шарабын құйыңқырай түсші!—деді мас болып даусы қарлыққан сенатор Курион қолындағы күміс кесесін шарап құюшылардың біріне ұсына беріп. - Құй маған фалерн шарабынан, Катилинаның жомарттығын мақтағым келіп отыр, қуса құмалақ түспейтін сараң Красс өзінің бүкіл байлығымен қоса мүрдем кетсін!..

— Красс!.. Красс!.. Менің жанымды жегідей жеп, түнде түсімнен, күндіз ойымнан шықпайтын бір ғана пәле осы!..— деп күрсінді Кай Веррес.

- Саған ұйқы бермейтін оның ұшы-қиырсыз мол байлығы ғой, байғұс Веррес?—деді жанындағы көршісін сынап, оған кекесінмен қараған Авил Габиний, әсем бұйра шашының білтелерін ақ саусақтарымен түзей түсіп.

— Теңдік түні шынымен-ақ тумай кеткені ме? — деді Веррес күрсініп.

— Әлгі есуас Гракхи мен жарымес Друздың плебейлерге жер бөліп беру мақсатымен қаланы тік көтерілдірмек болғанда не ойлағанын түсінбеймін,— деді Кай Антоний.— Олар кедей патрицийлар туралы атымен ешнәрсе ойламаса керек! ІІІаруашылығымыздың табыстарын нысапсыз обыр банкирлердің көзімізді бақырайтып қойып еміп жатқанын көріп отырған бізден де сорлы бар ма екен? Өзімізге қарызға берген ақшадан олар процент алуды сылтау етіп, бересімізді төлеу мерзімі жетпей жатып, кірістерімізге тоқтау салады.

— Әкелеріміздің адам айтқысыз сараңдығы және заңның мойын бұрғызбайтын қатыгездігі себепті жастық дәуреніміздің қызықты күндерін іске аспайтын арманның азабында, кемтарлықта өткізуге душар болған бізден сорлы кім бар? — деді Луций Бестия тістерін қайран әлгіде ғана ішіп босатқан кесесін құшырлана қыса ұстап.

— Патриций болып мазақ үшін туған, тек әйтеуір атағымыз үшін қара халық қана құрметтейтін бізден сорлы кім бар дейсің? — дейді Лентул Сура, мейлінше жабыққан пішінмен:

— Тога жамылған жалба тайлақтармыз ғой біз...

— Ценздан жұрдай болып, пурпур кигендерміз!

— Римнің бай республикасының сауық-сайранынан орын тимейтін, езілген қайыршылармыз!

— Өсім алушылар мен банкирлерге өлім келсін!

— Он екі таблицаның заң біткені тамұққа күйсін!

— Преторлық бұйрықтар да сонымен қоса кетсін!

— Атамыздың өкіметі Эрбке түссін!

- Сенаттың шаңырағына Найзағайлы Юпитердің жайы түсіп, күлін көкке ұшырсын!

- Бірақ сол күні Юпитер алдын ала ескертіп қойсын, мен онда бармай қалатын болайын!—деп міңгірледі, әбден мас болып қалжыраған Курион.

Мастық күтпеген жерден тауып айтқан бұл сөзіне жұрт ду күліп, бағанадан бергі қарғап-сілеу, балағаттау сөздер де осымен аяқталды.

Осы сәтте триклинийге бір құл жетіп келді де, үй қожасының құлағына сыбырлап бірдемелер айтты.

- Ия, тамұқтың құдайларына тәуба!..— деп дауыстады Катилина қуанып.— Келді ме! Оны қасындағы көлеңкесімен бірге дереу осында ертіп келіңдер.

Құл құлдық ұрып, енді жөнеле берем дегенде, Катилина оны тоқтатып алып:

Сый көрсетіңдер. Аяқтарын жуып, сүртіп, майлаңдар,стол басына киетін киімдер, веноктар беріңдер,— деді.

Құл тағы да тағзым етіп шығып кетті.

Катилина триклинийға дауыстап:

- Эпафор, столды ас-судың қалдықтарынан босатып, келетін достарым үшін басқы ложаға қарама-қарсы екі орындық қой; бөлмені музыканттардан, ойыншылардан, құлдардан арылт та, біразға созылатын, көңілді және сүйсінерлік ойын-сауық үшін не керектің бәрін көрші бөлмеде әзірлеп қой,— деді.

Асхананың іші жиналып тәртіптелген соң, күміс шараларға көбігі бұрқыраған елу жыл жасамыс фалерн шарабын жайымен сіміре түсіп отырған бұрынғы қонақтар жаңа қонақтың келуіне ерекше назар аударып, оларды тықырши күтті. Құл бастаған қонақтар венок салып, ақ того киіп үйге кіріп-кіріп келді.

Бұлар Спартак пен Крикс болатын.

-Осы үнді, оның абзал қонақтарын құдайым желеп-жебей берсін!- деді Спартак бөлмеге кіре бере.

- Бәріңізге де сәлем! – Крикс оған қоса.

- Өзіңнің де, досыңның да мерейлерің үстем болсын, Ержүрек Спартак! – деді Катилина рудиарий мен гладиаторды қарсы алып. Осыны айтты да, ол Спартакты қолынан жетелеп, бұрынғы өзі отырған ложаға апарып отырғызды; Криксті құрмет ложасына қарама-қарсы қойылған екі орындықтың біріне отырғызып, онымен қатар екіншісіне өзі отырды.

- Сонымен, Спартак, бүгінгі кешті менің дастарханымның басында мына сияқты бекзада, өжет жастармен бірге өткізгің келмеген болды ғой? — деді Катилина, қонақтарын нұсқап.

— Неге өйтейін? Оралым келмей қалды, Катилина, егер остиарийің менің. аманатымды адал ақтаған болса, мен саған бұл жөнінде ескерткенмін.

- Солай, сенің мұнда кешкі асқа келе алмайтының туралы хабардар еткенім рас...

- Остиарийдің қарапайымдығына сене алмай, онымның себебін неліктен хабарламағанымды біле алмаған болдың ғой. Гладиаторлар бас қосатын осындағы бір асханаға барып, бұл сорлы жандар арасында үлкен ықпалы бар кейбіреулерге жолығуға тиіс болдым.

— Сөйтіп,— деді бір мезетте Луций Бестия кекесінмен,— сөйтіп, біз гладиаторлар, өзіміздің азаматтығымызды ойлап және өз праволарымызды сөз еткенде, сол правоны қолға алып қорғамақ екенбіз ғой?..

Спартактың өңі бұзылып кетті, ол столды қойып қалып, орнынан тұра бере:

— Әрине, солай, Юпитердің найзағай біткені куә, тек...— деді.

Осы сәтте ол өзін-өзі кенет тоқтата қойып, кейпін өзгерте, сөз аяғын байсалдылықпен сабақтай түсті:

— Тек құдіреті күшті құдайлар, тілекті беріп бекзада патрицийлер, сіздер қош көретін болсаңыздар, езілгендердің азаттығы үшін қару ұстап шығуға біз әзірміз!

— Мына гладиаторларың өгізше өкіре ме, қайтеді,—деп міңгірледі, осы кезде қалғи бастаған Курион, қасқа басын біресе оң иығына, біресе сол иығына жығып.

— Бұл сияқты өркөкіректік Бақытты Луций Корнелий Сулла болам деушілік те,— деді оған қосылып Кай Антоний.

Қонақтардың кекесіндері бұл әңгіменің ақыры неге апарып ұрындыратынын сезген Катилина орнынан тұрды да былай деді:

— Тектеріңнің құдіреттілігіне қарай, өздерің сөзсіз праволы болған — байлық, өкімет, азаттық сияқты нәрселерден рақымсыз тағдыр қолжулы еткен Римнің бекзада патрицийлері, сендерге; ізгілік және ержүректілік қасиеттерің өзіме мәлім, адал достарым, сендерге мынау, отырған қайтпас ер рудиарийді, тәнінің күші, жанының оты жағынан фракиялық емес, Рим азаматы және патриций болып тууға кәміл лайық Спартакты таныстырғым келеді. Бұл біздің легиондарымызда жаумен шайқаса жүріп, өзінің ерлігін іс жүзінде көрсеткен, азаматтық венок пен декандық дәрежесіне ие болған адам...

- Сонысына қарамастан, сәті түсе қалған шақта біздің әскерлерімізді тастап қашып отырған,— деп қосарлана қағытты Луций Бестия оның сөзін бөліп.-

-Е, оның несі бар!—деді мұны жақтырмаған Катилина жұлып алғандай және екілене түсіп.— Туған еліне қарсы шайқасқан бізді өзінің отанын, өзінің бауырларын қорғау үшін тастап кетсе оның иесі айып. Егер сендердің біреулерің Митридаттың қолына тұтқынға түсіп, оның армиясы қатарына қосыла қалсаңдар, сол уақытта, рим қырандары алғаш кездескенде-ақ жаудың өшпенді туын тастай беріп, өз жерлестеріңнің туы астына келуді құрметті борышым деп санамас па едіңдер?

Осы сөздер айтылғанда оны мақұлдаушы күбірлер,емеуріндер сезіле бастады, тыңдаушылардың бұл сияқты саңлағын пайдаланған Катилина әңгімесін онан ары сабақтай түсті:

- Бұл алып күшті адамның ешбір тайлықпастан және жеңілуді білместен циркте сайыса жүріп, гладиаторға да емес, қабілетті командирге лайық ерліктер жасағанын бәріміз де көрдік және бүкіл Рим көріп, ішкен асын жерге қойып отыр. Өзі тап болған жағдайдан және бақытсыз тағдырдан шоқтығы анағұрлым биік тұрған бұл адам бірнеше жылдан бері өзінің бүкіл ақыл-ойын қауіп-қатерді, бірақ қасиетті іске бөлуде, бұл гладиаторлар арасында астыртын заговор жасады. Қасиетті ант біріктірген бұл жандарды ол бір сәтті күні өздерін азапқа және өлімге душар етуші тиранға қарсы күреске алып шығып, олардың қолын азаттыққа жеткізген соң туған елдеріне қайтармақ.

Катилина осыдан соң аз үндемей тұрды да, тағы да мынаны айтты:

- Сіздермен менің де көптен бері ойға алған ісіміз осы емес пе? Бостандықтан бөтен гладиатордың тілегені бар ма? Біздің тілейтініміз не? Біз сол олигархияға емей, енді кімге қарсы көтерілмек едік? Республика олигархтардың билеп-төстеуіне түскеннен бері патшалар, тетрархилар мен халық соларға ғана алым төлеп келеді, ал тепсе темір үзгендей басқа азаматтар – тектісі бар, тексізі бар – біздің бәріміз де, қоғамның бақытсыздықта езілген, өз қатарынан кем қалған, жеккөрінішті сілімтігі болып барамыз.

Жас патрицийлердің арасында серпілу пайда болып, өшпенділік ыза , кек алуды аңсай сезімдері билеген олардың көздеріне от ұшқындайды.

Катилина сөз аяғын жалғай түсті:

- Отымыздың басын қайыршылық жайлаған, түзге шықсақ борыштан бас ала алмаймыз, қазіргі күніміз қасіретті, келешегіміз одан да бетер түнек.Мұндай сұр өмірді малданып не керек? Серпіліп оянар күн жеткен жоқ па?

— Ояналықшы!—деді қарлыққан дауыспен, қалғып отырған Курион көздерін уқалай түсіп, ол Катилинаның соңғы сөзін естігенімен, бірақ оның байыбына әлі де бара қоймаған еді.

Заговоршылар Сергийдің сөзін қаншама беріле тыңдап отырса да Курионның бұл сөзін естігенде олардың бір де бірі күлмей қала алмады.

— Миностың қаһарына ұшырап, қылығыңа қарай сазайыңды алғыр, нәжіс пен шараптың күбісі болған жексұрын жанды қуыршақ!— деп күжілдеді жұдырығын тас түйіп алған Катилина езбалдақ маскүнемнің жер-жебіріне жетіп.

— Өшір үніңді, ұйықтай бер, сұмпайы!—деп ақыра түрегелген Бестия Курионды түйіп қалғанда анау ложаға ұзынынан түсіп сұлай кетті.

Фалерн шарабынан жайымен бірер қылқ етті де Катилина аз тымтырыстан соң сөзін аяқтай берді:

— Сонымен, құрметті азаматтар, бүгін сіздерді шақырып алғандағы мақсатым: Спартак пен оның гладиаторларын өз ісімізге тартуымыз қолайлы ма, жоқ па, осыны шешу еді. Егер біз жоғарғы өкімет, мемлекеттік қазына мен айбынды легиондар қолында отырған олигархтар мен Сенатқа қарсы көтерілісті жалғыз жасайтын болсақ, онда, әлбетте, мұнымыздан ешнәрсе шықпайды, бәрібір бұл істің кәдесіне шын аса алады деген адамдардан жәрдем іздеуімізге тура келеді; қолында түгі жоқтардың төрт құбыласы түгел адамдарға қарсы соғысы, құлдардың төрелерге қарсы, езілушілердің езушілерге қарсы соғысы біздің де төл ісіміз болып саналуы тиіс. Сондықтан гладиаторды біздің серікке алмайтын, өзіміз басшылық етіп, оларды рим легиондарына топтастырмайтын неміз бар? Мен мұны ешбір түсіне алмаймын. Олай емес десеңдер, бұған менің көзімді жеткізіңдер, онда ойға алған ісіміздің жүзеге асырылуын қолайлы уақытқа дейін қалдыра тұралық.

Катилинаның сөзінен кейін ығы-жығы күбірлер естілді, тәрізіне қарағанда, отырғандардың көпшілігіне оның сөзі ұнамағандай. Үй иесінің сөзі кезінде патрицийлердің сыңайын аңлып бағып отырған Спартак, қанын ішіне тартып сұрланып алған еді, сонда да байсалмен сөз бастады:

- Катилина, мен мұнда келуге бел байлағанда, мына сияқты бекзада патрицийлар сенің сөзіңе ұйып тоқырай қалар деп онша үміттенбегеніммен өзімнің сыйлайтын адамым болғандықтан сенің кәдеңе жарасам-ау деген едім. Енді, мына өзің бар, достарың бар, пұрсат етсеңдер мен бар сырымды алдарыңа салайын. Халыққа, өжет адамдарға, жаңалық табушыларға қас өкіметі жүз жылдан астам уақыттан бері Римді дау-жанжалдың, бүліктің ұясына айналдырып келе жатқан олигархтар тобы білікті тектің ерікті азаматтарын, сендерді, мемлекеттік іс басқарудан сырт қалдырып, байлықтан қолжулы етіп отыр. Сондықтан көтеріліс сендерге қазіргі Сенатты құлатып, қаһары қатал заңдарды халыққа әділетті және байлық пен правоны тең бөлетін заңдармен өзгерту, сенаторлардың орнына өз араларыңнан шыққан адамдарды қою үшін керек. Бірақ қазіргі билеп-төстеушілер сияқты сендер де Альпінің арғы бетіндегі және теңіздің арғы жағалауындағы халықтар варварлар күйінде қала берсе екен, олар Римнің тепкісінде болып, өзімізге алым төлеп тұрса екен дейсіңдер, амфитеатрларда қазіргідей гладиаторлардың қантөгіс қырғыны болып тұрса екен дейсіңдер; бұл жеңушілер, сендер үшін күні ертең өздерін шұғылданатын мемлекеттік қиын-қыстау істерден кейінгі демалыс болмақ. Міне, сіздер бұдан басқаны көксеуге тиіс емессіңдер және осының бәрі де, қысқасын айтқанда, сендер үшін бір ғана нәрседен – қазіргі билеп-төстеушілердің орнын өзіміз бассақ деушіліктен туған.

Ал, біз сияқты бақытсыз гладиаторлар үшін мәселе мүлдем басқада жатыр. Жұрттың бәріне бірдей жеккөрінішті, азаттықтан да, отаннан да айрылған, кім көрінгеннің ермегі болып бірімізді-біріміз өлтіруге душар етілген біздің іздейтініміз азаттық, онда да толық және ақтық азаттық, біз өз отанымызға өз босағамызға ие болғымыз келеді, сондықтан да біз көтерілгенде тек қазіргі билеп-төстеушілерге ғана емес, сонымен қатар олардың орнын басушыларға да қарсы күресеміз, олардың аты мейлі Сулла немесе Катилина болама, Цетег немесе Помпей болама, Лентул немесе Красс болама, бізге оның бәрібір.

Екіншіден, Римнің қайыспас қалың күшіне басқаның көмегінсіз бір өзіміз ғана қарсы тұрғанда біз, гладиаторлар, жеңіске жетеміз деп сене аламыз ба? Жоқ, жеңуіміз мүмкін емес және ойға алған ісіміздің өзі де үмітті үздіруге айналып барады. Мен бұл уақытқа дейін өз ойымша, Катилина, сені және сенің достарыңды біздің адал басшыларымыз болар, консул атағы бар адамдар мен патрицийлар гладиаторлардың легиондарын бастап, әскерге өздерінің қасиеті мен атағын берер деп үміт артқан едім, сөйтіп көптеген жолдастарымның үмітін өз басымдағы осындайлық жалған үміттің шалығымен оятқай едім; бірақ дәл қазір, сендердің бойларыңа сіңген тәрбие-ғұрыптарың ешуақытта да бізге басшы болуларыңа жол бермейтінін көрген соң, өзім арман еткен, жанымның тұңғиық түкпірінде сақтаған ісіміздің өрге баспайтынына көзім жеткендей болды. Енді мұны нағыз барып тұрған есуастық деп біліп, шексіз өкініш сезімімен, бұдан біржолата бас тартамын. Біз бес, он мыңдаған адамдарды көтерілдіре қалған күнде де біздің сол көтерілісімізді бұдан басқаша атауға болар ма? Сонда, айталық, менде немесе менің табымның басқа да адамдарында қандай бедел, аброй болмақ? Біздің екі легионымыз, Минуций немесе Веций дейтін римнің бір ержүрек всаднигі осыдан жиырма жыл бұрын Капуя жанында жасақтаған мыңдаған гладиатордың кебін киіп, он бес-ақ күннің ішінде сап болар еді.

Спартактың, қонақтардың пікірінше, бұл жексұрын варвардың, сөздерінің әсерін ауызбен айтып жеткізу қиын еді. Біреулер оның сөзшеңдігіне, кейбіреулер — ондағы ақыл-ойдың тым өрістілігіне, енді біреулер— оның саяси идеясының тереңдігіне қайран қалысты, қойшы, әйтеуір, олардың бәрі де құдіретті Рим аруағына көрсеткен оның сынына мейлінше-ақ тояттағандай болды. Сөйтіп кешегі құлдың шебер қытықтай білуімен римляндардың қанағат алған намысы ержүрек фракиялықты ашықтан-ашық жаппай мақтаудың арнасына тоғысып, енді бәрі де ең алдымен, Луций Бестия оны өзінің қолдайтынын және достығын білдірді.

Мәселе ұзақ талқыланды. Әралуан көптеген пікірлер де айтылды, ақырында олар ойға алған істі қолайлы күндерге дейін қалдыра тұруға бел байлады: уақыттан тиімді ақыл, ал Фортунадан — батыл қимыл үшін сәт сағатын күтпек болды.

Спартак өзінің, өзіне сенетін және сыйлайтын аз ғана гладиаторлардың күшін, ол өнебойы азғана деген сөзге жанамалай соғып отырды, Катилинаның және оның достарының қарамағына ұсынды. Бұдан кейін, Крикс екеуі жағалай айналып, қонақтар венок гүлінің жапырақтарын шашқан достық шарасын көтерген соң, Спартак үй иесімен, оның қонақтарымен қош айтысты да, Криксті ертіп патрицийдің үйінен шықты.

Көшеге шығысымен олар Сулланың үйіне қарай беттеді.

Сөзді алдымен Крикс бастады:

- Маған түсіндірші осыны, мен...

- Өшір үніңді, Геркулес үшін!— деді Спартак оның сөзін бөліп. – Бәрін де кейін білесің.

Олар осылайша үн-түнсіз үш жүз қадамнан аса жер жүрді. Бір мезетте рудиарий сөз бастады. Ол галлға мойын бұра жан-жағына қарап алды да:

- Әлгі жерде адам тым көп болды, олардың бәрі бірдей біздің жасымыздағылар емес және бәрі бірдей ақыл сабасында да отырған жоқ, ол отырған жастарға сенуге де болмады. Сен байқадың ба, олар біздің заговор жойылды деп түсінді, енді алжасудың сандырағы сияқты жоғалып кетуі де тиіс. Сен қазір Акцианның гладиатор мектебіне қайт, өзіміздің амандасу пароліміз бен қол қысысу кезіндегі құпия белгіні өзгерт. Пароліміз бұрынғы «сәуле және бостандық» орнына «тұрақтылық және жеңіс» болсын. Құпия белгіміз қол алысқанда қолды үш дүркін жүремете қысу емес, енді оң қолдың сұқ саусағымен анау адамның оң алақанына үш дүркін нұқу болсын.

Спартак Крикстің оң қолын ұстап тұрып, сұқ саусағымен оның алақанына үш рет нұқып:

- Міне, осылай. Ұқтың ғой? – деді.

- Ұқтық, - деді Крикс.

- Ал енді, уақытты оздырмай жөнел, әрбір звено бастығы өзінің бес гладиаторына осыларды ескертіп қоятын болсын. Біздің заговорымыз ашылып қалу қалпында тұрғанын, кімде –кім бұрынғы парольді айтып, бұрынғы белгіні қолданатын болса, мұнымен біздің ісімізді біржолата құлататынын және қиын-қыстаулы ісімізді жүзеге асыру әрекетінен де ада –күде бас тартуға біздің душар болатынымызды бәріне де айтып түсіндіргейсің. Ертең ертемен Юрий Рабеций мектебінде табысалық.

Спартак Крикстің қолын қысты да, жедел басып Сулланың үйіне қарай кетті. Ол есік қақты; есік ашылып, Спартак ауызғы бөлмеден өзінің қарындасы тұратын кішкентай бөлмеге енгізілді. Қожасына мейлінше жаққан Мирца Валерияның туалетінің меңгерушісі болып басты қызмет атқарып жүрген-ді.

Ол ағасын тағаты қалмай күтуде еді, есіктен кіріп келе жатқаннан-ақ оған тұра ұмтылып, мойнынан құшақтай алып, бетінен қайта-қайта сүйді.

Содан соң Мирца аса көңілді пішінмен Спартакқа, егер Валерия тапсырмаған болса, оны өзінің мұндай мезгілсіз уақытта шақырмайтынын, өзімен оның Спартак туралы жиі әңгімелесіп, жай-жапсарын сұрай беретінін, ақырында өзімен терезесі тең емес рудиарийге бұл сияқты білікті матронаның ерекше ықыластылығын баян етті; рудиарийдің әлде де болса ешбір қызметке орналаса қоймағанын білген Валерия оған жуырда Сулла Кумыдағы өзінің дачасы жанынан ашқан гладиаторлар мектебін басқаруды ұсыну ниетімен дәл бүгінгі кеште оны осында шақыруды бұйырғанын айтты.

Мирцаның бұл сөздерін естіген Спартактың қуанышын ауызбен айтып жеткізу қиын еді. Спартак әлде қалай бір албыртқан өрекпі ойды серпілтейін дегендей басын қатулана бір сілкіп қойды.

— Егер, мен сол шағын мектепті басқаруға ризалық білдірсем, Валерия маған қайтадан сатыл деп жүрмей ме, әлде еркіндікте қалдыра ма екен? — деп сұрады ол, ақырында, қарындасынан:

— Бұл жөнінде маған ол ешнәрсе айтқан жоқ,- деді Мирца, бірақ саған деген оның ықыласы тым күшті, бәлки, ол еркіндікте қалдырар да.

— Демек, Валерия өте қайырымды адам болды ғой?

— Ажар-көркі қандай болса, қайырымы да сондай.

— Ойбой, онда оның қайырымдылығында шек жоқ болды!

- Менің байқауымша, оған сен өте ғашықсың ба деймін?

- Мен бе? Ғашықтығымда шек жоқ, сонымен қатар ол сияқты атақты ару матронаны менің пақыршылық дәрежемдегі адам қандай ардақтап, жалындап сүюге құштар болса, мен де сондаймын да.

- Ал, ендеше есіңде болсын... сен оған өз тұсыңнан жалғыз ауыз сөз қатушы болма, неге десең, ол маған бұл мәселе жайында Спартакқа ләм-мим деуші болма деген... Оған деген сүйіспендік сезімді құдіреті күшті құдайым саған өз рақымының аманаты етіп жіберген екен, неге десең, циркте Сулланы саған еркіндік беруге көндірген де сол Валерия.

- Қалайша?.. Сол ма еді?.. Осының рас па? — деді, өнебойы дірілдеп , қанын ішіне тартқан Спартак.

- Рас, рас... Бірақ, тағы да айтып қойғаным, мұны өзіңнің білетіндігің жайында сыр беріп алма.

Спартак басын төмен тұқыртып, ойға кетті.

Ал, енді, одан рұқсат алып, сені сонда ертіп баратын болу үшін, мен оған сенің келгеніңді хабарлайын. Көбелектей ұшқан Мирца кішкентай есіктен лып беріп шығып та кетті.

Ойға шомған Спартак тіпті мұны да байқамай қалған еді.

Рудиарий Валерияны алғаш рет осыдан бір жарым ай бұрын көрген. Өзінің қарындасымен көріспек болып Сулланың үйіне келген жолы, Валерияны күймеге қарай келе жеткен бетінде кездестірген.

Валеряның ақшыл жүзін, жалт-жұлт еткен қарақат көздерін, мақпалдай қара шашын алғаш көргенде алған жері Спартакқа тым күшті, найзағайдай өткір тиген. Сонда ол сүюдің ой шенеп, тіл түйгісіз толқындарының бірін бастан кешіріп, оның ырық бермес ықпалды күшін сезген-ді; нақ сол арада өзіне Венерадай ару көрінген осы әйелдің тым болмаса туникасының етегінен сүйер ме едім деген ынтызарлық батыр бір сезім бас көтерген-ді.

Спартак пен Валерияның арасында, ауызбен айтып болмайтын әлдебір сыйқырлы ұшқын тұтанып қалғандай. Дәрежесі және шыққан тегі Валерияға аяғын тата бастыруға тиіс болғанымен, ту баста-ақ, гладиатордың жанын тебіренткендей сезім оған да пайда болғаны байқалған-ды.

Алғаш кезде фракиялық өз жүрегіндегі осындай жаңа сезімді аластамақ та болды. Ой таразысы оған: сендегі ғашықтық ешуақытта да мұратқа жете алмайтынымен қатар, дүниеде болып көрмеген есуастық, сендегі ғашықтық — жындының ісі, сендегі ғашықтық оты мызғымас кедергілерге кездеседі, деп болмаған-ды. Бірақ бұл әйел туралы ой Спартактың басқа да ой-әрекеттері арасында мызғымастай болып орнап, бірте-бірте оны бүтіндей меңдетіп алды.

Кейде әлдеқандай бір құпия күштің айдауымен, ол Сулла үйінің портигіне келіп, ондағы колоннаның сыртында жасырынып тұрып Валерияның сыртқа шығуын күтетін. Жасырынып тұрып, ол Валерияны сан рет сыртынан да көрді, көрген сайын оның сұлулығы арта берді.

Бір жолы ол Валерияның көзіне түсіп те қалды, байғұс рудиарийға сұлу қадағалап жылышыраймен көз тастағандай болып көрінді, ол тіпті сүйіспеншілікпен қарады деп те ойлап қала жаздады, бірақ сол сәтте-ақ бұл ойды ауған көңілдің алдамыш қиялы екен, дәл қазіргі күйінде бұл оны жақсы түсінді, жындандырып жіберерлік ой екен деп, серпіп тастады.

Мирцаның айтқан сөздері байғұс гладиаторды қандай күйге салғанын түсіну қиын емес еді.

Гладиатор Сулланың үйінде, өзінің жанын, өмірін, абройын сарып етуге бел байлаған әйелге — жоқ, әйелге емес, хор қызына бірнеше қадамдай ғана жерде тұр. Рудиарий қазір онымен бетпе-бет кездеседі, бәлки, оңашада оның лебізін естіп, дидарын, күлімдеген көздерін көріп, күлкісін де естір... Өз басы өмірбақи көрмеген көктемгі аспан лебіндей жылышырайлы күлкіні естір. Ол осында тұр, тап болармын деп үміттену былай тұрсын, тіпті арман етуге де батылы бармаған теңдесі жоқ шексіз қуанышқа бірнеше секунд қана қалды... Алайда, осының өзі неге ұқсайды. Бәлки, ол асқынған ынтызарлық қиялды елестер арасында, тәтті түйсіктер құшағында тұрған болар? Немесе, әлде, ол ақылынан адаса бастады ма екен? Әлде пақыр жан есінен танып кеткен болар ма?..

Осы ой келіп түйрегенде селк ете қалған Спартак айналаға жаутаңдай қарап, қарындасын іздеді... Бірақ қарындасы маңайында жоқ еді.

Самайын шертіп соққан ыстық қан лебін басып, миын шаңытқан тұмақ зілін сейілтейінші дегендей, ол қолын маңдайына қойды да, баяу ғана:

- 0, құдайым, ақылымнан тандыра көрме...— деп күбір етті.

Ол біртіндеп есін жиып, өзінің қайда тұрғанын енді түсіне бастағандай болды.

Оның бұл тұрған жері, әлбетте, қарындасының бөлмесі болатын: бөлменің бір бұрышында шағындау ложа, қабырғаға таяу алтын жалатқан кішкентай екі ағаш орындық көрінеді. Қыштан кесерткі бейнелес жасалып, білтесі соның аузынан шығарылған жасыл түсті май шам бөлмеге жарық беріп тұр.

Әрең есін жиған, түс көруде екенін немесе есінен танып қалғанын әлі де біле алмай, ой соңында есеңгіреп тұрған Спартак, сол қолының сұқ саусағын шамның отына тигізіп алды. Қолы дыз етіп күйгеннен кейін ғана ол өзінің ұйықтап тұрмағанын түсінгендей болды.

Осыдан соң ол қан тасқынын тежеп, ішкі сезім дүниесін толық игеріп алуға күш салды. Осылайша бірте-бірте өзін-өзі билеп алған еді, бірнеше минут өткен соң Мирца қайтып келіп, оны Валерияның қонақ үйіне шақырғанда, бұл хабарды салмақты сабырмен, сыр білдірмей қарсы алды. Бірақ оның өңі қу шүберектей болып кетті.

Mұны байқап қалды да Мирца:

Саған не болды, Спартак? Қатты қобалжыған адамдайсың ғой?- деп сұрады.

- Жоқ, жоқ... дәл қазіргімдей ешуақытта да жақсы күйде болған емен, - деді рудиарий.

Қарындасының соңынан ерген ол қысылшаңдау баспалдақпен төмен түсіп (Рим үйлерінде үстіңгі қабатта тұратын, Валерия өзін күтіп отырған қонақ үйге қарай беттеді.

Қонақүй деп Рим матроналары оңаша отырып кітап оқитын, жақын дос-жарандарын қабылдап, жүрек сырын шертетін бөлмені айтады.

Валерияның қысқы үйіндегі (патрицийлердің үйінде әдетте жылдың мезгілі қанша болса, бөлек бөлмелердің саны да сонша болатын) кісі қабылдайтын бөлмесі шағын ғана келген, салтанатты бөлме еді. Қаңылтырдан жасалған бірнеше мұржадан, тыстағы суық неғұрлым күшті болса, соғұрлым жанға жайлы тиетін жылу лебін желпіп тұр. Бұл мұржалар үйдің бүкіл қабырғаларына тұтылған қымбат бағалы шығыс матасының қатармаларымен шебер жабылған. Бөлменің төбесінен еденіне дейін қабырғаларына шұбалта әшекейлеп қатарып, шалмалап жиырған көкшіл жібектер тұтылып тасталған, бұған бейнебір бұлт сияқты, толқынды ақ бөз жабылып, оның бойына шашылған жас гүлдер бөлменің ішін хош иіске бөлеп тұр.

Бөлменің төбесінен төмен қарай грек шеберінің қолынан шыққан роза гүлдің шешек атқан бұтағы бейнелес, үш тармақты әдемі алтын шырағдан төніп тұр. Шырағдан бөлмеге жартылай ғана жарық беріп, үй ішіне одан күлдібадам сәулемен бірге білте тартатын майға аралас араб әтірінің тамаша исі аңқиды.

Шығыс елдерінің салтымен жиналған бұл әсем бөлмеде ақ және көгілдір жібекпен тысталып, жұмсақ мамық төселген ложадан немесе арқалығы ғана бар кушеткалардан басқа ешқандай жиһаз жоқ еді, тек нақ сондай жібектермен қапталған бірнеше орындықтар, жатаған келген қымбат бағалы күміс комод қана бар, оның кішкентай төрт жәшігі үстінде Сулланың төрт жеңісін бейнелейтін суреттер тұр.

Түн ортасы ауған мезгіл, оңаша, жым-жырт жұпар иістер аңқып тұрған осы бөлмедегі жұмсақ орында, үстінде көк таспамен әдіптеген туникасы бар Валерия сұлу шынтақтай жантайып жатыр. Оның мүсінді иықтарын, сүйріктей мінсіз қолдарын, жартылай ашық аппақ қардай төсін жадағай тарқатып жіберген қою қара шашы жауып тұр. Ол жастықты шынтақтай, сәбидің қолындай кіп-кішкентай үлбіреген аппақ қолымен жағын таянып отыр.

Валерияның көздері кілмиіп, жүзі сазарыңқы тартқан. Қалғып отырған адам тәрізді. Ол жүрекке жылы, тәтті ойдың аумалы-төкпелі толқынына шомып кеткен болу керек, тіпті, айналасында не болып, не қойып жатқанын да сезер емес. Мирцаның Спартакты ертіп келіп есік ашқан сыбдырына да селт етпеген Валерия, күні сыртқа қайта шығып, есік жапқанда да сол қалпынан жазған жоқ.

Өңі паросс мраморындай сұп-сұр болып, ұшқын атқан отты көздерін ару матронаға қадаған күйі Спартак бірсыпыра уақытқа дейін ләм-мимсіз, сілейіп тұрып қалды, жан сусындатқандай бұл тамаша көрініске деген шексіз сүйініш, оның ішкі жан дүниесінде тағат қалдырмай ой-сезімді билеп әкетіп барады, ол нақ мұндай әсерлі минутты бұрын-соңды бастан кешіріп көрген емес.

Осылайша бірнеше минут өтті. Егер дәл сол сәтте Валерия есін жиып өзіне-өзі келген болса, ол рудиарийдің ентіге демалғанын айқын естіген де болар еді. Бір мезетте өзін Спартак келіп тұр деп әлде кім шақырғандай болған еді. Сулланың жары кенет селт ете қалды. Басын көтеріп орындыққа түзеліп отыра бере, қарсы алдында тұрған фракиялықты көргенде оның жүзіне қызылшырай жүгіре қалды, көңілі орнына түскендей бір күрсініп алып, биязы дауыспен:

- Аһ! Сен осында ма едің? — деді.

Осы сөз қалай естілді солай Спартактың жүзі жалын шарпығандай ду ете қалды; ол Валерияға қарай бір адым ілгері басты да, оған әлде бірдеме деп тіл қатпақшы болғандай еріндерін жинай берген еді, бірақ одан не екені белгісіз, түсініп болмайтын бір лебіз естілді.

- Құдайлар сені желеп-жебей берсін, ер Спартак! — деді өзіне-өзі келе бастаған Валерия, сүйкімді шыраймен. Ал... енді... отыр,— деді ол тағы да орындықтардың бірін нұсқап.

Бұл уақытта Спартак та есін жиған еді, сонда да қалтыраңқы және баяу үнмен:

- Құдайлар мені жазмыштағыдан да басымырақ жебеуде, хорсымбатты Валерия! Өлімге басы байлаулы мен сияқты адамға құдайдың дәл қазіргі минуттағы мейірімінде шек жоқ; ол маған сенің ықыласыңды аударды,— дейді.

- Сен тек батыр ғана емессің, оның үстіне сүйікті де адамсың,- деді көздерінде қуаныш оты жарқ еткен Валерия.

Бұдан соң грек тілінде:

- Тұтқынға түскенге дейін, өз еліңде халқыңның көсемдерінің бірі болғаның рас емес пе? – деп сұрады.

- Солай,- деді грекше, бұл тілде аттикалықтай болмас да, александриялықтай шеберлікпен сөйлейтін Спартак, - мен Родоп тауындағы фракиялық нәсілдердің ең күштілерінің бірінің көсемі едім. Менің үй-жайым, қора-қора қойларым мен сиырларым, аса шұрайлы өсірім болды. Мен бай едім, құдіретті, бақытты едім – маған сенер болсаң, хорсымбатты Валерия! – Әділетті де, қайырымды да жан едім...

Сәл кідіре қалған ол содан соң ауыр күрсініп қойып, албыртқан қалтыраңқы дауыспен сөз аяғын сабақтай түсті:

— Мен варвар да емес едім, жексұрын және сорлы гладиатор да емес едім!

Валерияны аяныш сезімі, сүйіспеншілік билеп кетті, ол рудиарийге сүйкімді жылышыраймен қарап:

— Мен сүйкімді қарындасым Мирцамен жиі-жиі әңгімелесіп тұрам; сенің асқан алғыр адам екеніңді де білдім; өзіңмен тілге келіскен нақ қазіргі минутта, сенің ешқашан да варвар болмағаныңды, ал біліміңе, тәрбиең мен кейпіне қарағанда варварға емес, грекке ұқсастығыңды көріп тұрмын,— деді.

Шексіз жылы үнмен естілген бұл сөздердің Спартакқа қаншалық әсер еткенін айтып жеткізуге болмайтын еді; көздеріне ыстық жас іркілген ол дірілдеген дауыспен:

— О, барлық әйел біткеннен асқан қайрымды ғазиз жан... Осы айтқан жанашыр сөздерің үшін... өркенің өссін... құдыретті құдайым, жан біткеннің алдында мерейіңді үстем етіп, жұрттан асқан бақ берсін, бұған сен лайық жансың, —деді.

Валерия да қатты тебіреніп кетті: мұнысы шатынай жайнаған көздері мен демігуінен сезіліп тұрды.

Спартак жайына келсек, ол өзін-өзі ұмытқандай күйде еді. Валерияға шын берілгендік, қадір тұтқандық пішінмен саңлақтана қарап, өзіне Аполлонның арфасының сазды үніндей естілген оның әсерлі дауысын ынтыға тыңдауда есіл-дерті сұлудың айтып жеткізгісіз махаббат қуанышы нышанын хабарлағандай от шашып, құмартқан көздерінде болды. Бұл көздердің және өзіне алабыртқан ой-сезімнің елесіндей болып көрінген сол бір нышанға сене алмағанымен және сенбегенімен де, ол жанартаудай от шашқан сүйіспенді көз жанарын Валерияның сүйкімді көздерінен айырған да жоқ.

Спартактың соңғы сөздерінен кейін біразға созылған тым-тырыс тыныштық басталып, оны тек матрона мен фракиялықтың тыныстаған сыбысы ғана бұзып тұр, олардың жүректерін бір беткей сезім мен ойдың әлде бір әсерлі арқауы жалғастырып, екеуіне де дағат таптырмай қалтыратып, қысылып-қымтырылумен күрмеп тастаған.

Бұл сияқты қатерлі күрмеуден шығудың қамын алдымен Валерия ойлады.

— Қазіргі бос уақытыңда алпыс құлы бар мектепті басқару ісін атқармас па екенсің? Сулла өзінің Кумадағы дачасында оларды гладиаторлыққа үйретпек.

- Өзің неге ұйғарсаң, мен соны істеуге даярмын, өйткені мен сенің құлыңмын,— деді Спартак, естілер-есітпес үнмен, Валерияға шексіз берілгендік және сүйіспендік шыраймен қарап.

Валерия Спартакқа бірсыпыра уақытқа дейін ләм-мимсіз тесіле қарады да, орнынан тұрып, аяқтарын теңселе басып үй ішінде әрлі-берлі жүре бастады. Сонан соң рудиарийдің жанына келіп, оған тағы да үн-түнсіз, ұзақ қарап тұрды. Ақырында, баяу ғана:

- Спартак, маған шыныңды айтшы: осыдан көп күндер бұрын осы үйдің портигінің колоннасына жасырынғанда не істемек болдың? — деп сұрады.

Гладиатордың өңсіз жүзін жалын жауып кеткендей болды. Oл ешбір жауапсыз басын төмен иіп, Валерияға тіл қатпақ болып екі рет оқталды. Соның екеуінде де ұят – енді менің сырым ашылды, мен сияқты жексұрын гладиаторды Римнің атақты сұлу патриций әйелдерінің бәріне сөз салуға бастаған есуастық желікті Валерия күлкі етеді-ау деген күдік оны қатты ұялта түсті. Жазықсыз да болса өзі душар болған масқаралық жағдайының құсасына ол қатты күйінді, соғысқа және Римнің зорлық-зомбылықты құдіретіне ішінен лағнат айтумен болды. Қасірет, ашу-ыза буған ол қалш-қалш етті.

Бірнеше секунд өткен соң, Спартактың неге үн-түнсіз қалғанына түсіне алмаған Валерия оның жанына тағы да бір қадамдай жақындай түсіп, бұрынғыдан да жылы жүзбен:

- Не істеп едің, айта ғой? – деп қайта сұрады.

Рудиарий оның аяғын құша құлап:

- Кешір! Кешіре гөр! Қызметшіңе әмір ет, маған дүре соғуға әмір бер!.. Маған осы лайық...

- Тұр! Не болды саған? – деді Валерия Спартакты қолынан ұстай сүйемелдеп.

- Валерияны, Юнонаны жұрт қандай құрметтесе, сені өзімнің де сондай қадір тұтқаныма ант ішемін...

- Солай ма! — деп дүрсе қоя берді көңілі орнына түскен матрона. Сен мені көру үшін келген екенсің ғой...

- Кешір мені... кешір... Саған жалбарынып, тауап үшін келгенмін...

- Түрегел, ғазіз жанды Спартак,— деді қалтыраған дауыспен, тебіреніп кеткен Валерия, Спартактың қолын қатты қыса ұстап.

— Жоқ, жоқ, менің орным осы... сенің аяғыңның асты, хорсымбатты Валерия...

Осыны айтты да ол Валерияның туникасының етегін құшырлана сүйе берді.

— Тұр, түрегел, саған лайық орын бұл емес,— деп күбірледі өнебойы дірілдеп кеткен Валерия. Валерияның қолын үсті-үстіне жалындап сүйген Спартак орнынан тұрып, оның бетіне ғашықтық құштармен қараған күйі, сандырақтап тұрған адамдай булығып, қарлыққан үнмен:

— О, хорсымбатты!.. хорсымбатты!.. хорсымбатты Валерия!.. дей берді.





VI ТАРАУ. ҚОҚАНЛОҚЫ, АРБАУ, ҚАУІП

— Сонымен, сен өзің айтшы,— деді өз үйінің экседрасында мамық жастықтардың үстінде шынтақтай жатқан Эвтибида,— ешнәрсе білдің бе, жоқ па? Сенің қолыңда осы шым-шытырықты ашатын тетік бар ма?

Оның бұл әңгімелесіп отырғаны жасы елулерді қусырып қалған, бетіндегі айқыш-ұйқыш әжімнің ізін жұқалап жаққан ақ және қызғылт бояулар да емін-еркін жасыра алмаған, әйел жүзді көсе біреу еді. Үстіндегі киіміне қарағанда, оның актер екенін білу қиын емес-ті.

— Сен туралы менің қандай пікірде екенімді тыңдағың келе ме, Метробий? Meн сені әрқашан кем бағалайтын едім, ал қазір сені тіпті адам санатынан да шығарып қойдым.

— Өзімнің желеп-жебеушім Момның маскасына аян!—деді актер шіңгірлеген дауыспен.— Егер мұны сұлулығың Дианадан, керім-кербездігің Кипридадан асқан, Эвтибида, сен емес, басқа біреу айтқан болса, Корнелий Сулланың жан досы Метробий болғандықтан адал сөзімді айтайын — онда қатты ашуланған болар едім. Бұл сөзді маған сенен басқа біреу айтса, жеңімпаз Геркулес куә, мен оған: барар жерің Стикстің жағалауы болсын деп, жайыма жүре берер де едім!

— Бәрін айтта бірін айт, өзің не бітірдің? Олардың жоспары туралы не біліп, не қойдың?

— Тыңдай бер... мен саған айтайын... Менің білгендерім көп және дәнеңе де емес...

- Бұл не деген сандырағың?

- Сабыр ет — мен бәрін де жайғастырып берейін, Ымды рөлдердің шебері, халық жиналған ойындарда отыз жылдай әйел ролін атқарып келе жатқан қарт актер менің жұртты алдап-арбау өнерін игерген адам екеніме, онда да ол жұрт — варварлар мен құл-құтандар немесе надан гладиаторлар болса және ойға алған мақсатыма жету үшін қарамағымда алтын сияқты сенімді қаруым тұрса, мұның маған ешқандай қиындығы жоқ екеніне сен күманданбасаң да болар деп ойлаймын...

- Мен сенің айлакерлігіңе шүбаланбағандығымнан ал сондай тапсырма бердім емес пе, бірақ...

- Бірақ... бірақ... есіңде болсын, сүйкімді Эвтибида, менің айлакерлігім гладиаторлардың заговорын ашумен танылады десең, онда ол айлакерлікті басқа іс жөнінде сынап көруіңе тура келер, өйткені гладиатордың үш ұйықтаса ойында болмаған заговорды мен аша алмаймын.

- Олай болуы мүмкін де емес!

- Солай мұнда күман жоқ, сұлу бикеш.

Бірақ осыдан екі ай бұрын гладиаторлар заговор жасаған, астыртын ұйым құрған өздерінің паролі, белгілері мен гимндері бар болатын, Сицилия құлдарының жанжалы сияқты, көтеріліс жасау ойларында болса керек-ті.

- Гладиаторлар көтеріліс жасайды екен деп шын сендің бе, сен сонда.

- Сенбейтін несі бар?.. Олар шайқаса, өле білмейді деймісің?

- Онысы амфитеатрларда ғана емес пе, тәйірі...

- Жұрттың көңіл көтеруі үшін сайыса, өле білсе, өздерінің азаттығы үшін сайысу, өлу де олардың қолынан келеді.

- Не керек?.. Тіпті солар бір кезде қаскүнемдік жасаған-ақ болсыншы, оларда қазір ондай ештеңе жоқ екеніне мен сені сендіре аламын.

- Әттең! – деді ойға шомған грек сұлуы, жеңіл күрсініп қойып. - Мен мұның себебінің екенін біле алмаймын... тіпті білуге де қорқамын.

- Онда тіпті жақсы! Оны мен де білмеймін және тіпті соны білейін деген құлқым да жоқ.

- Егер қазіргі заңдар мен Сенаттың дұшпаны Рим патрицийлары гладиаторларға басшылық етуді өз қолдарына алатын болса, онда олар ұйымдасып көтеріліс те жасай алар еді.

Бірақ ол патрицийлар, қаншалық екі жүзді десек те, гладиаторларға басшылық етіп төрдегі басын есікке сүйрей алмайды...

— Дегенмен, бір кезде мұның да орайы келген еді-ау... Жарар енді, бізге мұнымен әуестеніп жатудың қажеті де жоқ. Сен айтшы, Метробий...

— Алдымен менің көңілімді тындыр,— деді актер,— сен осы гладиаторлардың заговоры туралы мағлұматты қайдан алып жүрсің?

— Өзімнің жерлесім... бір гректен... ол да гладиатор...

— Көктегі Юпитерден жердегі сен күштісің-ау, Эвтибида. Бір аяғыңды олигархтар Олимпына, екінші аяғыңды сүрең топтың лас батпағына артып қоясың...

— Мен мақсатқа жету үшін қолдан келгеннің бәрін де істеймін...

— Ол нендей мақсат, не үшін?

— Өктемдік алу үшін! —деді Эвтибида орнынан атып тұрып, ашу кернеген оның өңі бұзылып кеткен еді, көздері жан шошырлықтай болып шатынап сыпайы және мінезі сұлу қыз басынан кездеспейтін, зілді өшпендіктің, батылдық пен уытты қайраттың зәрін шашып қоя берді.— Ия, өктемдік алып, дұшпаным күйінерліктей болып баю, құдіретті болу үшін...— сөйтті де бұрынғыдан да бетер зілмен тағы да былай деп күбірледі: — кек аларлықтай болып кемелге келу үшін.

Сахнадағы не алуан сайқалдықтың бәрін де үйренген адам болса да, Метробий Эвтибиданың бұзылып кеткен өңін көргенде таң-тамаша болды, ал өзіне-өзі келіп кенеттен сықылықтап күліп қоя берген қыз:

— Мен Медеяның рөлін тақпақпен орындар болсам тап Галерия Эмболариядай болмағанмен, одан кем де түспес едім. Сен аузыңды ашып, қалыпсың ғой, байғұс Метробий, сен тәжрибелі, қарт актер болғаныңмен, өмір-өміріңше әйел мен баланың ролін атқарудан ұзап ешқайда бармайсың.

Эвтибида бұдан соң шындап күліп, Метробийді одан бетер аң-таң қалдырды.

— Неге жету үшін? — деді куртизанка аз тыныстан соң: — Не үшін, деймін, мияқы кәрі қақсал?

Осылай деп сұрай тұра, оны мұрынға шертіп қалды да, күлкісін тыймастан былай деді:

— Сулланың сүйген ғашығы Никополиядай, қарт куртизанка Флородай бай болу үшін. Бай болу үшін, асқан бай болу үшін, ұқтың ба енді, мияқы қақпас?— Өмірдің бар қызығын көріп, игілігіне бөлену үшін істеймін,— бәрі де көзің жұмылғанға дейін, одан соң дәнеңе де жоқ деп үйретбеп пе еді, пайғамбар сынды Эпикур. Өзіме жаратылыс берген арбауыштық қасиеттің барлық, амал-айласын не үшін қолданып жүр деп едің? Бір аяғымды Олимпке, екінші аяғымды батпаққа арту үшін емес пе...

- Бірақ, батпаққа былғанып қалу да қиын емес қой...

- Былғанған соң, оны жуып тастауға да болады. Римде монша мен душ аз ба? Менің үйімде ванна жоқ па? Құдіреті күшті құдайым, көрдің бе, маған адамгершілік туралы ақыл айтып тұрған кім екенін? Бүкіл өмірін тек қана арамдықтың, қара ниеттіліктің батпағына былғаумен өткізіп келе жатқан мына сияқты адам ба?

- Жарайды, менің пішінімді мұндай ажарлы бояулармен бояуды доғара тұралық: сен оны өте ұқсастырып және менің сондайлық жиренішті пішінімнен аулақ қашуға жұртты мәжбүр етуге бел байлаған көрінесің. Мен әншейін әзілмен айтам. Сенің қалағаның не, маған не істе демексің сонымен.

Осыны айтты да Метробий Энтибиданың жанына келiп, оның қолынан:

- Сенің ықыласыңа ие болар күнім бар ма, жоқ па? — деп сүйе бастады.

— Ықылас? Оны не үшін алмақсың, кәрі жыны құсау деп Эвтибида қолын жұлып ала бере Метробийді беттен салып жіберді.— Гладиаторлардың ойға алған сырын біліп келген бе едің?

- Қайт дейсің, сымбатты Эитибидам-ау,— деді шал жалынышты дауыспен, бөлмені кезіп ерсілі-қарсылы жүре бастаған грек қызының соңынан сүмең қағып,— атымен жоқ нәрсені маған қалай аш дейсің? Ол менің қолымнан келер ме?.. Сүйікті сәулем-ау! Келер ме?..

— Онда жарайды,— деді қыз, артиске жылы шыраймен күлімдей езу тартып,— егер сен менің мархабатыма не болып, ықыласымды аударам десең...

— Сонда не істе дейсің, берші бұйрығыңды періштем...

— Сен әлі де ізге түсіп аңди беруің керек, гладиаторлар көтеріліс туралы ойдан біржолата күдер үзді дегенге мен иланбаймын.

— Мен оларды Кумыда да аңдиын, Капуяға да барып қайтайын.

— Егер сен бірдеме шығарам десең, ең алдымен Спартакты аңдуың керек.

Осы есімді аузына алғанда Эвтибиданың жүзіне қан жүгіре қалды.

— Спартак жөніне келетін болсақ, онда тек сен үшін ғана емес, өз намысым үшін, тіпті Сулланың намысы үшін де оның ізіне түскеніме, міне бір ай болады.

— Немене?.. Қалай?.. Немене дедің?...— деп қадағалады куртизанка, Метробийге жақындап төне түсіп.

Біреу-міреу естіп қала ма дегендей Метробий жан-жағына қарап алып, оң қолының сұқ саусағымен аузын қалқалап тұрып ақырын:

— Бұл менің өз басымдағы күдік... құпия сыр еді..Я қаталасып қалуым, сонымен Сулланың ісіне қол сұғуым мүмкін болғандықтан... қашан көзім жеткенше, бұл туралы тірі жанға тіс жарып, түк айтпақ емеспін,— деді.

Өзінің сөзін тыңдап тұрған шақта, Эвтибиданың жүзінде пайда болған алуан құбылыстың байыбына Метробий бара алған жоқ.

— Біздің Метробий жақсы ғой, ол маған қазір бәрін де айтады, солай емес пе? — деді ол бір қолымен актердің қолын ұстап, екіншісімен оны бетінен сипап.— Сені маған күдікті көзбен қарай алармысың? Менің басқа әйелдер сияқты емес, сабырлы екенімді іс жүзінде біліп болдың да емес пе?.. Грецияның сегіз сәуегейінің бірі боларлық адамсың деп маған өз аузыңнан сен айтқан да едің ғой... Желеп-жебеушім Аполлон Дельфийский куол сенің айтқаныңды тірі пендеге тіс жарып айтпауға ант берейін. Айтшы, енді! Кәне, айта ғой, Эвтибида қайрымды, Метробий,— онда менің саған деген мархабатымда шек болмайды.

Сиқырлы күлкісімен, ойнақшыған сайқал көз жанарымен шалды арбап алған ол, көп кешікпей дегеніне жетіп тынды.

— Дегеніңді орындамай сенен құтылып кету қиынды,— деді Метробий ақыр-аяғында.— Есіңде болсын, Спартак пен Валерия бір-біріне ғашық па деп күдіктенем, бұған толып жатқан дәлелдерім де бар.

— Кек құдайы Эринаның шырақтарына тәуба!— деп дауыстап жіберді, жүзі кенет қу шүберектей болып, жұдырықтарын тас түйіп алған Эвтибида.— Жаным-ау, бұл мүмкін бе?

- Дәлелім жоқ та болса, осындай бір күдік ой жатсам-тұрсам қалмайды. Бірақ есіңде болсын, ешкімге жақ жазушы болма...

- Апыр-ай! — деді Эвтибида ойға шомып, өзімен-өзі сөйлескен адамша — Бәсе, неге десем... әрине, басқаша болуы мүмкін де емес. Басқа әйел екен ғой... басқа! — деп айқайлап жіберді Эвтибида долданып.— Мен сияқты ақылсыз сорлыдан өзінің сұлулығымен асып түскен кім, жеңген кім десем, әне сол екен!

Осыны айтты да ол бетін басып, ағыл-тегіл жылай берді.

Эфтибидадағы ғашықтықтың сырын ашушы бұл жылау мен сандырақтай байланыссыз сөз төркінін танығанда Метробий өте қайран болды. Әрі атақты, әрі асқан дәулетті деген патрицийлар ынтық болған, бұл уақытқа дейін ешкімді менсінбей келген Эвтибида сұлу ержүрек гладиаторға өлердей ғашық екен. Өзін пірдей тұтынушы жоғары мәртебелілердің бәрін аяғына отырғызбай жаман үйренген сұлудың тауаны болымсыз рудиарийден қайтты.

- Обалы кәне, Метробий бұл бақытсыз әйелге жаны ашып қатты күйзелді де, жанына келіп оны жұбата бастады.

- Алайда, кім біледі... бекер де шығар... Мен, бәлки, қателескен болармын... Бұл әлде менің қиялымнан туған шығар.

- Жоқ, сен қателескен жоқсын... Жоқ, бұл қиял емес... Бұл ақиқат, мен білемін, түсінемін,— деп қыз бет бақтырмады, жамылғысының етегімен көзін сүрте беріп, әп-сәттен соң зілді, күңгірт үнмен тағы да:

- Не дегенмен мұны білгенім теріс емес... айтқаның жақсы болды, - деді.

- Бірақ, тәңір жарылқасын, мені ұстап бере көрме...

- Қорықпа, Метробий, қорықпа, қайта саған бар шын ниетіммен алғыс айтамын және егер сен ойға алғанымды ақырына дейін орындап шығуға көмектесетін болған Эвтибиданың ықыласының мархабаты қандай екенін сонда көресің.

Арада бір минуттай өткен соң ол аптыға былай деді:

Отырма, дереу Кумыға аттан... қазір бүгіннен қалмай, олардың әрбір басқан қадамын, қыбыр еткенін, әрбір алған деміне дейін аңды... қолыма айғақ тигіз, сонда біз Сулланың, абыройы үшін де, менің әйелдік сағымның сынғаны үшін де кек алатын боламыз.

Осыны айтты да, долданған қыз бөлмеден шыға жүгірген бойы есі шыққан Метробийге:

— Мені сәл күте тұр. Қазір келемін...— деді.

Бір минуттан соң, Экседраға қайтып келді де, Метробийге зілмауырдай бір былғары сумканы ұстата беріп:

— Ал мынаның, ішінде бір мың аурея бар. Күңдерді азғырып, құлдарды сатып ал, әйтеуір айғақ әкел, түсіндің ғой... Егер тағы да ақша керек бола қалса...

— Осының өзі де жетеді...

— Ендеше, жарайды! Ірікпей жұмса, есесін толтырамын... Ал, жөнел... бүгіннен қалма, жолшыбай бірде-бір жерге аялдаушы болма... Қалайда тез айғақ алып қайт.

Осыдан соң ол Метробийді экседрадан итермелей шығарып, коридорды бойлай, үй құдайларына арналған алтарьлардың және жауын суы үшін жасалған бассейннің жанымен, атриум арқылы ауызға дейін ертіп келді де, есік күзетушінің міндетін атқарушы құлға:

— Мермоген, мына кісіні көрдің ғой... Бұл қашан келсе де, тоқтаусыз менің бөлмелеріме ертіп кел,— деп ескертті.

Метробиймен қош айтысқаннан кейін ол дереу кабинетіне келді де, есікті бекітіп алды. Бөлмені кезіп ұзақ жүрді: оның түтеген жүзінде, нақ сол кезде құтырған қасқырдың көзіндей ақшия от шашқан қорқынышты көздерінде саналуан ойдың, аумалы-төкпелі сезім серпінінің ізі сайрап тұрды. Бұдан соң тағы да ағыл-тегіл жылап, диванға келіп құлай кеткен бойы аппақ қардай қолдарын тістелеп, күбірлеп сөйлей берді:

— Эвменидалар... кегімді қайтара көріңдер, мен сендерге сәулетті алтарь орнатайын!.. Менің аңсағаным кек, кек алғым келеді! Кек...

Сүйкімді Эвтибиданың бұл ашуын түсіндіру үшін, Спартакқа деген махаббат жетегінде болған Валерия оған берілген күннен бері қарайғы соңғы екі айда болған оқиғаны оқушыларға аз сөзбен әңгімелеп өтелік.

Гладиатордың ер тұлғалы денесінің адам таңқалардай мінсіздігімен бірге, аса қайрымдылық пен сүйкімді күлкі нышанынан ірең алған бет пішіні де көрікті еді; оның үлкен көкшіл көздерінен қисапсыз күшті сезім тасқыны байқалғандай. Өз көкірегіндегідей Валерияның жүрегіне де оның аса күшті ғашықтық отын тұтатуы таңқаларлық та нәрсе емес-ті. Жас адамның парасатты жүрегінен сағат санап жаңа ізгілік, жаңа қасиеттер тапқан - атақты матрона оған тым тез-ақ бүтіндей беріліп кетті. Оны есі-тұсы қалмай жалындап сүйіп қана қоймай, сонымен бірге қатты сыйлап, оған құмарта қызықты да, ал осыдан бірнеше ай бұрын, Луций Корнелий Сулланы сүймеген күнде де мұны осылайша сыйлап, құрметтей алармын деп ойлаған-ды.

Спартак шексіз бақытты еді. Махаббатқа елітіп, осындайлық зор қуаныш тойын тойлаған ол өз басының осы әуенімен кетті, жолдастарын, күні кешеге дейін қол-аяғын буып келген құлдық бұғауын, талайдан бері ойын бөлген және қайткен күнде де ақырына дейін апарамын деп өзі ант берген азаттықтың қасиетті ісін ұмыт қалдырды.

Дәл сол мезгілде, Спартак өзін ғаламдағы ең бақытты адам санап, көңілі көтеріңкі жүрген уақытта, Эвтибидадан бірнеше рет шақыру алды. Ол гладиаторлардың заговоры жайындағы іс туралы-мыс деп қоярда-қоймай шақырды. Спартак куртизанкаға жолықпақ болып жолға шықты.

Жасы жиырма төртке жете қоймаған бұл қыз Афина төңірегінде туған еді: Римнің негізі қаланғанынан бергі 668 жылы, яғни, осы баяндалып отырған оқиғадан сегіз жыл бұрын қаланы Сулла жеңіп алғанда, он төрт жасар Эвтибида күңдікке душар болды.

Өзінің жаратылысында күңшіл, такаппар және жаманшылыққа үйір Эвтибида бір бұзылған патрицийдің қолына түсті де, көрсе қызар құмарлықтың әуезесінде ұят дегеннен ада-күде айрылып болды. Дыр-думанға белшелей еніп, қарт бұзақының сүйіспеншілігі арқасында басына бостандық алған бұл қыз аз уақыттың ішінде бейсауат өмірге бүтіндей берілді де, сонымен күш алып, ықпалға және дәулетке ие болды. Жаратылыс бұл әйелге сирек кездесетін сұлулықпен қоса ақылды да аямай-ақ берген еді, бірақ ол мұны әралуан сұрқиялық істер істеу жолына сарп етумен болды. Бұзақылықтың барлық сыры (міне мәлім болып, қызбалық нәпсі әбден тояттап сер құмардан әбден шығып болғаннан кейін Эвтибида сол бұзықтық тұрмысқа жиренішпен қарай бастады. Ол Спартакты алғаш рет нақ осы шақта көрді; Спартактың алып күшіне орай асқан сұлулығы Эвтибиданың жүрегінде ашынған ынтықтық пен нысапсыз нәпсі күйінен түйілген ұры үміт туғызған еді; бұл үмітінің оп-оңай орындалатынына ол шүбәләнған да жоқ.

Бірақ амал-айламен Спартакты үйіне келтіріп, өзі білген сайқалдықтың не түрін жасап баққанымен онысынан ешнәрсе шықпайтынын, рудиарийдың ешқандай дұзаққа түсе қоймайтынын көргеннен кейін, бір сөзбен айтқанда, дүние жүзінде өз махаббатын қабыл алмаған бірден-бір адамға тап болғанына көзі жеткеннен кейін, куртизанканың құйтың желігі бірте-бірте және оның өзінде де белгісіз шын ашыналыққа, сонымен бірге бұл әйелдің саппастығы себепті нағыз асқынысты ашналыққа айнала берді.

Сулланың гладиаторларының ұстазы болып белгіленген соң, көп кешікпей Спартак Кумыға жүріп кетті; диктатордың тамаша әсем вилласы соның жайында болатын. Сулла өзінің бау-шарбағымен, үй-ішімен сонда көшіп барған-ды.

Намыс азаптап, сағы мейлінше сынған Эвтибида Спартакты өз құшағынан айырған басқа бір әйелдің махаббаты, соның бейнесі екенін ешкім айтпай-ақ тұспалмен сезді. Ол рудиарийді ұмытуға, көкірегіне ұялаған оның бейнесін мүлде аластауға тырысқанымен, онысынан ешнәрсе шықпады! Адам жүрегі дегеніңіз қолдан келмеске ұмтылады,— әрқашан солай болып та жүр — ойға алғанын орындау жолындағы кедергілер неғұрлым күшті болса, ол дегеніне жетем деп солғұрлым өршелене түседі! Бұл күнге дейін қаннен-қаперсіз және бақытты өмір сүріп келген Эвтибиданың, ежелден шексіз байлықпен бақытты өмір сүруші пенденің басына бергісіз, аса ауыр күйге түсуі де, міне сондықтан.

Әрі сүйіп, әрі қастасқан адамымен бақытқа қолы жеткен күндесінен бірден кек алу мүмкүндігіне Эвтибиданың соншалық қуана жармасқанын оқушыларымыз көріп отырған болуы тиіс.

Эвтибида тізгінді өзінің жалғаншы ойының ырқына беріп кабинетінде отырған шақта, Метробий бір сайгүлікті мініп Кумыға төпеп бара жатқанда, Венера Либитинаның асханасында елеулі бір оқиға болып жатты.

676 жылдың апрель календасының (16 март) он жетісі күні ымырт жабыла, гладиаторлар шұжық, шошқа етінен қуырдақ жеп, велитерн, тускулан шараптарын сіміру үшін Жалғызкөзді Лутацияға келді.

Стол басында бұл сайранның төр ағасы болып гладиатор галл Крикс отырды. Ол күші мен ерлігі арқасында өз жолдастарының арасында беделді, Спартакқа да сенімді және сыйлы болатын.

Гладиаторлар айнала отырған стол асхананың екінші бөлмесінде жабдықталған-ды. Сондықтан гладиаторлар өздерін емін-еркін оңаша, әрі қолайлы жерде отырмыз деп, қаннен-қаперсіз әңгімелесе берулеріне болатын еді, оның үстіне ауызғы бөлмеде адамдар аз болатын. Мұнда мезгілсіз уақытта келген некенсаяқ адамдар тускулан шарабынан бір шараны жүре тартып, өз жайларына кетіп жатты.

Өзінің жолдастарымен стол басында отырған Крикстің көзі үсті тамақ қалдықтарына толы, бөлменің бір бұрышында тұрған кішкентай столға түсті, онда әлгінде ғана біреу отырып кеткенге ұқсайды.

Құдайлардың анасы Лутация Кибела,— деді Крикс стол үстін жинастырып жүрген үй иесіне қарап.— Сонау столда отырып тамақ ішкен кім, осыны айтшы маған?

Лутация жалт қарада да, баж ете қалды:

- Қайда ғана жоқ боп кетті? Miнe, қызық!..

Соның ізінше ол тағы да:

- Қап... Юнона Лунина өзің жар бола көр...— деді. Мысығына кең толғақ бер...— деп күбірледі гладиаторлардың бірі.

— Ақшасын төлеместен, мені жер соқтырып кеткені-ау, оның.

Осыны айтып Лутация әлгі столға жүгіріп барған еді, Крикс одан:

— «Ол» деп бүркемелеп жүрген бұл белгісіз адамың кім? — деп қайыра сұрады.

— Ах!—деді Жалғызкөзді көңілі орнына түскендей.— Текке кінәлаған екем... Оның адал адам екенін білген едім. Ол ішкен-жегені үшін стол үстіне сегіз сестерция қалдырып кетіпті... Бұл берешегінен де артық, бұдан оған төрт жарым асса қайтаруым керек.

— Қағыңды алғыр-ау, айтамысың, жоқ па!..

— О, сормаңдай,— деді Лутация стол үстін жинастырып жатып,— жазу тақтасы мен қаламын да ұмытып кетіпті.

— Бүгін кештен қалдырмай тіліңді Прозерпина кессін, алжыған көкайыл! Мұнда келген белгісіз адамның атын айтамысың, жоқ па! — деп ақырды Крикс, Лутацияның езбалдығына шыдай алмай.

— Оның аты не керек сендерге... түртіншек мұндарлар қатыннан да бетер көрсе қызарсыңдар-ау,— деді Лутация ашуланып. Бұл столда отырып тамақ ішкен сабиннің астық саудагері, өз жұмысымен Римге келіпті; бірнеше купит бері мұнда дәл осы мезгілде келіп-кетіп жүр.

- Кәне, маған көрсетші,— деді Крикс, стол үстінде қалған бетінде балауыз баттасып тұрған кішкентай ағаш тақта мен сүйек қаламды Лутацияның қолынан ала беpiп. Сөйтті де ол саудагердің тақтадағы жазуларын оқи бастады.

Шынында да тақта да астық түрлері көрсетіліп, оның өкпе тұсынан бағалары және астық иелерінің аты-жөндері жазылған, тәрізі олар бұл саудагерден алдын ала ақша алған болу керек, өйткені адам аттарымен қатар әртүрлі цифрлар да тұр.

Тіпті түсінбеймін,— деді Жалғызкөзді Лутация,— қай уақытта кетіп қала қойды... сендер осында келіп кіргенде, оның дәл осы арада отырғанын көрген едім... А... түсіндім! Мен сендерге шошқа етінен шұжық әзірлеп жатып, оның шақырғанын естімеген екем ғой, сонан соң күтіп отыра алмай, әлденеге асықты ма адалдық істеп ақшасын тастаған да, жүре берген болды.

Бұдан соң Лутация тақта мен қаламды қайтып алды да, жүре сөйлеп кетіп бара жатты:

— Ол ертең келетін болса, еншалла келер деймін, оның өзіне тиесілерін қайтып берейін.

Гладиаторлар ешбір үн-түнсіз тамақ ішіп жатты, біраздан соң тек олардың біреуі:

— Күннен1 ешқандай хабар жоқ па?—деп сұрады.

— Ол бұлттан2 шықпай тұр,— деді Крикс.

— Алайда, мұның өзі таңданарлықтай екен,— деді біреуі.

— Түсініксіз де,— деді екінші біреуі.

- Ал құмырсқалар ше?3 - деп сұрады үшінші біреуі Крикске қарап.

- Олар сан жағынан өсуде, жаздың4 келуін күте отырып, өз істерімен қызу айналысуда.

- Жаз тезірек шықса екен, мейлінше шыжыған күн еңбек сүйгіш құмырсқаларды қуантып, мейрімсіз аралардың5 қанатын күйдірсе екен.

- Көзге көрініп тұрған жұлдыздар6 қанша, соны айтшы маған Крикс?

- Кешегі күні екі мың екі жүз алпыс болатын.

-Туатын жаңа жұлдыздар бар ма екен?

- Қашан сансыз жұлдыздар қаптаған мөлдір аспан әлемге нұр шашқанға дейін олар қосыла бермек.

- Ескекке қара! — деді біреуі, шарап алып кірген эфноп күңді көргенде.

Күң кеткен соң, галл нәсілді бір гладиатор латын тілінде былдырақтатып:

- Біз мұнда оңашамыз, құр бекерге жұмбақтап, өз басымызды өзіміз ауыртпай-ақ ашық сөйлейік те, сендерге жаңада қосылғандықтан бұл тілге мен әлі де төселе қойғаным жоқ, сол себепті мен ешқандай сиқырсыз-ақ мынаны сұрағым келеді: бізді жақтаушылар сан жағынан өсуде ме? Өзіміз тік көтеріліп шыңдап ұрысқа шығатын, өркөкірек төрелерімізге өздері сияқты біздің де ер екенімізді, тіпті олардан да ер екенімізді көрсетер күн баp ма, жоқ па? — деді.

— Сен тым асығасың, Брезовир,— деді Крикс езу тартып — тым асығып, күйгелектікпен айтасың. Одағымызға кірушілердің саны күн санап, қасиетті ісімізді қолдаушылардың саны сағат санап, секунд санап өсуде... мәселе, бүгін кешке, шам жамырай Сублиций көпірінің арғы бетінде Авентин және Яникуль жоталарының аралығындағы Фуррина құдайдың орманында Одаққа қабылдау ережелерін толық сақтай отырып, айнымас және адал тағы да он бір гладиатор алынады.

— Фуррина құдайдың орманында,— деді күйгелек Брезовир,— емен ағаштарының ну жапырақтары арасында Кай Гракхтың атаусыз қалған аруағы әлі де азап шегіп, қасиетті топырағын патрицийлар кегі оның ғазиз қанымен суарған жерде; нақ сол жерде өзіне бостандық алу үшін езілгендер топтасып, бас қосулары керек.

— Мені алатын болсаңдар,— деді самниттер нәсілінен шыққан бір гладиатор,— көтерілістің бұрқ етер сағатына дейін шыдай алар емеспін; өйткені мен көтерілістің жеңіспен аяқталуына өте сенімді екенімнен де емес, қасиетті азамат соғысында қырғын тапқан самниттер мен марсийлықтардың кегін алу үшін римляндармен шайқасуға асығамын.

— Әрине, біздің әділ ісіміздің жеңетініне сенбеген болсам, езілгендер Одағына мен де кірмеген болар едім.

— Мен өлімге басым байлаулы адам болғандықтан Одаққа кіргемін, өйткені циркте итжемеде өлгенше, ұрыс майданында жан бергенді артық көремін.

Сол мезетте гладиаторлардың біреуінің семсері жерге түсіп кетті. Ол семсерін алмақ болып еңкейе беріп:

— Ложаның астында біреу жатыр! — деп дауыстап жіберді.

Ол әлдекімнің аяғын, жасыл тогасының етегін көргендей болды.

Отырғандардың бәрі орындарынан тұрып, абыржыды да қалды. Крикс дереу:

— Ескекке қара! Брезовир мен Торкват құрт-құмырсқаларды1 айдап шықсын, балықты біз қуырайық, — деп дауыстады.

Екі гладиатор бұйрықты орындап, жүгіріп есікке барды да, бейхабар адамдарша сол арада әрнемені былжырақтатып тұрды да қойды; қалғандары ложаны көтеріп жіберіп, оның астында бүктүсіп жатқан жасы отыздың шамасындағы біреуді суырып алып шықты. Төрт бірдей қарулы қолдың қармауына іліккен адам рақым сұрай жалына бастады.

— Үніңді шығарма,— деді оған Крикс ызбармен, тырп етуші болма, өлесің!

Қолға түскен адамның үстіне жарқ-жұрқ етіп төне қалған оншақты семсер оған зәредей дыбыс шығарды-ақ сол секундте ол дүниеге кететінін ескертіп тұрғандай.

- Ал!, стол үстіне есеп-қисапсыз сестерция тастап кетіп жүрген сабин астық саудагері сен екенсің ғой? — деді қанды көздерінде ашу оты лаулаған Крикс.

- Илана көріңіздер, батырекелер, мен... - деп сасқалақтады, қорыққанынан өнебойы мұздап кеткен адам.

- Өшір үніңді, қорқақ неме! — деді гладиаторлардың бірі оның сөзін бөле, кейінгі жағынан бір теуіп қалып.

- Эфмакл, сабыр ете тұршы,— деді Крикс ызбарлы үнмен...

- Ол өзінің мұнда неге келгенін және кім жібергенін айтсын, бізге керегі сол.

Содан соң Крикс астық сатушы жалған саудагерлерге қарап:

- Сөйтіп, астықпен алып сатарлық істеу үшін емес, шпиондық, екіжүзділік әрекетпен жүрсің ғой...

- Құдіреті күшті құдай куә, маған...— деп діріл қақты қолға түскен адам.

- Кімсің өзің? Сені мұнда кім жіберді?

- Бір шыбындай жанымды қия көріңдер... мен сендерге бәрін де айтайын...Рақым ете көріңдер, өлтірмеңдер мені.

- Оны кейін көре жатармыз, әзірге айта бер.

- Менің аты-жөнім Сильвий Кордений Веррес...грекпін... бұрын құл едім... қазіргі уақытта Кай Веррес басыма бостандық берді.

- Солай ма! Сен мұнда соның бұйрығымен келген екенсің ғой?

- Ия, соның бұйрығымен.

- Ал, Кай Верреске біздің жазығымыз не, сонда? Біздің ізімізге түсіп, үстімізден шағым жүргізгендегі оның ойлайтын мақсаты не? Біздің астыртын басқосуымыздың не үшін екенін білгісі келгеніне қарағанда, тәрізі, сонан соң оны Сенатқа хабарламақ екен ғой.

- Білмеймін... ол арасын біле алмадым,— деді Кай Веррестің еркіне босатқан адамы, қолды-аяққа тұрмай дірілдеп.

- Қулықты қой... Ақмағың жоқ мұнда! Веррестің саған мұндай сыпайы және қатерлі аманатты сеніп тапсыруына қарағанда ол мұны аяқтап шығуға сені қабілеті жететін адам деп санаған. Олай болса, білгеніңді жасырмай тегіс айт, біз сенің бұлталағыңа төзе алмаймыз.

Бұл адамдармен ойнауға болмайтынын, өлімнің алқымнан алып тұрғанын Сильвий Кордений сезейін деді, суға кеткен тал қармайды дегендей ашықтан-ашық мойындап, шыбын жанын сақтап қалу әрекетін жасауға бел байлады.

Ол білгенін түп-түгел баяндап берді.

Кай Веррес гладиаторлардың Римге қарсы көтеріліс жасау үшін ұйымдасқан Одағы бар екенін Катилинаның триклинасында отырып естігенде өлімнен тайынбайтын бұл өжет адамдар өздері ойға алған және ұтпаса, ұтылмайтын қимылдан оп-оңай бастарта қойды дегенде сене алмаған-ды. Сол күнгі кеште Катилинаның триклинасында ол Спартактың көтеріліс туралы ойдан ада-күде тиылдық деген сөзіне де нанған жоқ. Қайта Кай Веррес заговор астыртын күшейіп ұлғаюда екен, бір сәтті күні гладиаторлар патрицийлардан ешқандай көмек күтпестен-ақ көтеріліс туын көтереді екен деп түйді.

Бұл мәселе жайында істі неден бастау керек екенін әбден ойластырып болғаннан кейін, өлердей ақшақұмар, тек оңай олжа етуге қаржы біткеннің жаттығы жоқ ден санайтын Кай Веррес, гладиторлардың ізін аңдып, олардың заговорының мән-жайын әбден біліп алуға, сөйтіп оны Сенатқа хабарлауға бел байлады; бұл үшін ол сыйға күрделі сома алармын немесе квесторлардың, преторлардың және проконсулдардың әдетінше жергілікті халықты қанай отырып, байып алуға мүмкіндік туатын бір провинцияны басқару тізгінін ұстармын деп үміттенді — езілушілердің шағымы екі жүзді және сатылуға әрқашан әзір тұратын Рим Сенатын ешуақытта да селт еткізіп көрген емес-ті.

Веррес өзінің осы мақсатын іске асыру үшін гладиаторларды аңдып, олардың барлық жоспарларының мән-жайын әбден біліп алуды өзі бостандық берген сенімді адамы, адал қызметшісі — Сильвий Корденийға осыдан бір ай бұрын тапсырған болатын.

Римнің өте-мөте кедей-кепшікті аудандарындағы гладиаторлардың ең бір жиі жиналып тұратын жерлері притон, қабақ, жезөкшелер үйі, асхана атаулыны Кордений бір айдың ішінде түгел адақтап болған; астыртын тыңдай бақылай жүре ол кейбір айғақтарды жинап, ақырында егер қаскүнемдіктің бар екені рас болса, оның басшысы Крикс екен деп түйген. Сондықтан ол Криксті аңдумен болды, Венера Ливитинаның асханасына галлдың жиі келіп тұратынын білген Сильвий Кордений де онда алты-жеті күндей ізін суытпастан, күн сайын бір, кейде, тіпті, екі рет келіп-кетіп тұрды; сөйтіп дәл бүгінгі кеште топ басылардың жиналысы болатынын, онда Крикс келетінін білген соң, ол қулық жасап, Жалғызкөзді Лутацияның назары келген гладиаторларға ауа берген сәтте ложаның астына кіріп кетті.

Сильвий Кордений бірі мен бірі байланыссыз, дегбіреген сөздерін аяқтай бергенде, аңысын аңлап, біраздан бері үн-түнсіз отырған Крикс жай және байсалдылықпен:

- Сен барып тұрған сұмның өзі екенсің! — деді.

- Мені ине сабақ жіпке тұрады екен демеңіз, абзал Крикс және...

- Жоқ, жоқ олай емес, сен өзің елеусіз болғанмен орныңды дәл тапқансың. Қойдан қоңыр момақандығыңа қарамай, өзің бір жер-су баспаған қу көрінесің.

- Ондайлық сіздерге еш жаманшылық істеген жоқпын ғой... мен тек патронымның бұйрығын ғана орындадым... ешнәрсе бүгіп қалмаған адалдығымды, естіп білгендерімді ешкімге тіпті , Веррестің өзіне де айтпауға тамұқтың құдай біткені алдында ант ететінімді еске алып, мені аярсыңдар, босатып, қоя берерсіңдер деп ойлаймын.

- Сен тым асықпа, Сильвий, ол жағын сөйлесе жатамыз ғой, - деді Крикс мысқылдап.

Осыны айтты да ол, бірнеше гладиаторды шақырып алып:

- Бір минуттай оңаша сөйлеселікші!– деді.

Өзі шығып бара жатып ол қалғандарына:

- Мынадан көз жазбаңдар... Және өзіне де тиюші де болмаңдар- деді.

Гладиаторлар асханадан шықты.

- Мына жексұрынды не істейміз? – деп сұрады Крикс көшенің мүйісіне шыға бере тоқтай қалып, өзін қоршап алған жолдастарына қарап.

- Бұл не деген сөз? – деді Брезовир.- Оны құтырған иттей сеспей қатыру керек.

- Оны босатып қоя берсек, - деді екінші біреуі, - онда мұнымыз өзімізді өзіміз ұстап бергендік болар еді.

- Оны өлтірмей-ақ, тұтқындап бір жерде ұстап отырсақ онда тағы бір пәле, - деді үшінші пәле.

— Оны тығып қоятын жеріміз қайсы? — деді төртінші біреу.

— Сонымен, өлтіру керек қой? — деп сұрады Крикс, маңындағыларға жағалай қарап.

— Қазір түн...

— Көшелерде тірі жан жоқ...

— Біз оны осы көшенің басындағы төбеге алып шығып кетеміз де...

— Mors sua — vita nostra1 — Брезовир үкім өкіміндегі латынша бұл төрт сөзді варварлық нақыспен айтты.

— Ия, солай ету қажет болар, — деп Крикс қабақтың есігіне қарай бір адым ілгері аттады да, тоқтай қалып:

— Оны қайсың өлтірмексің? — деді.

Бұл сұраққа бірден ешкім жауап бере қоймады, тек бірнеше минуттай үн-түнсіз тұрғаннан соң барып, біреуі:

— Қарусыз, қарсылқсыз адамды өлтірудің өзі...— деді.

— Тым болмаса қолында семсері тұрса екен...—деді екіншісі.

— Егер ол өзін қорғайтын немесе қорғауға тырысатын болса, онда бұл тапсырманы мен-ақ міндетіме алар едім,— деді Брезовир.

— Қарусыз адамды жарып тастау деген...— деп күңк етті самнит Торкват.

— Алғыр да, ізгі де жансыңдар-ау,— деді Крикс серпіле түсіп,— бостандыққа да татитын адамсындар! Дегенмен, бәріміздің игілігіміз үшін біреу өзін-өзі билеп, езілгендер Одағы сотының мен айтқан бұл үкімін орындауға тиіс.

Бәрі де бастарын төмен тұқыртып бұған мойығандық білдірді.

— Екіншіден,— деді Крикс сөз аяғын жалғай түсіп,— ол бізбен теңбе-тең қару ұстап, ашық майданда сайысқалы келіп пе еді? Оның шпион екені өтірік пе? Егер біз оны інінен суырып алмасақ, арада екі сағат өтісімен-ақ, біздің үстімізден тиісті жерге хабар түсірер еді. Екі күннен соң Сессор алаңында креске қағылып өлтірілу үшін Мамертин түрмесіне қамалған болар едік.

— Рас, рас! —деді бірнеше дауыс бірден қостап:

- Ендеше, езілгендер Одағының соты атынан бұл адамды өлтіруді Брезовир мен Торкватқа бұйырамын.

Аттары аталған гладиаторлардың екеуі де ризалық білдірді, сонан соң Крикс бас болып бәрі де асханаға қайтып келді.

Өз тағдыры туралы үкімді күткен Сильвий Кордений Веррес қатты үрейленген күйі дегбірі қалмай қалтыраумен отырды. Оған әрбір минут ғасырдай болды. Ол үрейлі көздерін Крикс пен оның жолдастарына қадап, құп- ақ болып кетті, бірақ олардың жүзінен ешқандай рақым нышанын көре алмады.

- Сонымен не істедіңіздер? — деді ол жыламсырап – сіздер маған рақым етер ме екенсіздер? Жанымды қияр ма екенсіздер?.. Мен ата-аналарыңызға, үрім-бұтақтарыңызға жақсылық тілеп, батамды берейін...

- Бізде, ата-ана бер ма? – деп дүрсе қоя берді, ашумен өңі бұзылып түтігіп кеткен Брезовир.

- Бізде іске татыр не қалды? – деді көздерінде кек аралас ашу оты жанған бір гладиатор.

- Түрегел, қорқақ! – деп ақырды Торкват.

- Тоқтаңдар! – деді Крикс, сөйтті де Кай Веррестің еркіне жіберген адамына қарап, тағы да: - Сен бізбен бірге жүр. Осынау кішкентай көшенің басына барып ақылдасамыз да, сенің тағдырыңды сол арада шешеміз, - деді.

Бүкіл көшені бақырып басына көтермес үшін Сильвий Корденийді зәредей болса да жаннан үміттендіріп болған соң, жолдастарына оны алып шығуға ишараттаған Крикс, кеудесінде жаны бар адамнан да гөрі өлікке ұқсас Корденийді сүйрелеп келе жатқан гладиаторларды бастап тысқа шықты. Анау қарсыласу былай тұрсын бір ауыз сөзге де келген жоқ.

Лутациямен есеп айырысу үшін бір гладиатор қалды. Сыртқа шығып бара жатқан осынау жиырма гладиатордың арасынан ол өзінің астық саудагерін көре де алмай қалды. Басқа гладиаторлар асханадан шыға бере оңға қарай бұрылып, қала сыртындағы қорғанға барып тірелетін қисық-қисық көшенің бойымен өрлеп келе жатты. Одан әpi де- жазық дала жатыр.

Осы араға келген соң олар тоқтай қалды. Сильвий Кордений жүгініп отыра кетіп, зар еңіреген күйі гладиатордан рақым тілей бастады.

— Қолыңа теңбе-тең қару алып, біздің біреуімізбен жекпе-жек шайқасуды қалаймысың, сен қоян жүрек? — деп сұрады Брезовир.

— Аяй көр, аяңдар!.. Шиеттей бала-шаға үшін рақым тілеймін...

— Біздің баламыз жоқ!— деп ақырды гладиаторлардың бірі.

— Біз өмір бойы баласыз өтеміз! — деп күжілдеді, екінші біреуі:

— Бұғып жүріп шпиондық жасаудан басқа, шыны мен-ақ сенің қолыңнан келетін дәнеме жоқ болғаны ма? Бетпе-бет адал шайқасқа баспайды екесің ғой?

— Өлтіре көрмеңдер!.. Қиыңдар, бір шыбындай жанымды...

— Сенің барар жерің жаһаннам, қорқақ неме! — деп Брезовир өзінің келте семсерін еркіндік алған адамның өңменіне сүңгітіп те қалды.

— Намыссыз, екіжүзді құл атаулы сенімен бірге кетсін,— деді самнит Торкват, жығылған адамды семсермен есіп-есіп жіберіп.

Өліп бара жатқан адамды айнала қоршап алған гладиаторлар ойлы және тұнжыраған пішінмен үн-түнсіз: оның ақырғы рет жан тәсілін беруін қадағалап қараумен тұр.

Брезовир мен Торкват, ұйып қалмай тұрғанда қанын сүртіп тастау үшін, семсерлерін бірнеше рет топыраққа сүңгітіп алды да, қынабына салды.

Осыдан соң жиырма гладиатор үн-түнсіз томсарған күйі иесіз көшеден шығып, Римнің думандырақ көшелеріне келіп түсті.

Осы айтылған оқиғалардан кейін арада сегіз күн өткен еді, өкше ізі Аппий жолы жақтан шыққан бір сал татты Капуан қақпасы арқылы шам жамырай Римге келіп кірді, ол қаланың көшелеріне бірнеше сағат бойы толассыз шүмектеп төгіп тұрған қатты жаңбырдан аз да болса қорғану үшін жамылғысын оранып-шымқанып алған. Адам да, астындағы аты да ұзақ-сонар жол соғып әбден қалжыраған еді, өне бойларын балшық басып кетіпті.

Сал татты айтқанша-ақ Священная көшесіне барып түсті де, Эвтибида тұратын үйдің алдына келіп тоқтады. Атынан қарғып түсе сала есік көзіндегі қола балғаны алып, онымен есікті бірнеше рет салып-салып қалды. Солақ екен оған Рим үйлерінің босағасынан кетпейтін күзет иті абалап қоя берді. Бірнеше минуттан соң, күзетшінің келе жатқан тықыры естілді, ол итке «жат» деп зекіді де, есікті жалма-жан аша бастады.

- Құдай көсегеңді көгертсін, қайрымды Гермоген, мен Метробиймін. Кумыдан келіп тұрмын...

- Ат көлігің аман ба!..

- Өне бойым шылқып, суда жүзген балықтай болып кеттім...Жауын-шашынның тәңрісі Юпитер өзінің шүмектерінің жұмысты қалай істейтінін маған бір көрсетіп қалғысы келдім білем... Қызметшілердің біреуін шақыр, мына жануарды көрші асхананың атқорасына енгізіп, сұлы бергін.

Күзетші ортан қолымен бармағын түйістіріп алақанына шырт еткізді де,- бұл құлдарды шақырғанда берілетін белгі – атты шаужайынан алып:

- Кірсейші, Метробий! Үйдің жай-жапсары өзіңе таныс сол галереяда бикештің үй қызметшісі Аспазия бар. Сенің келгеніңді қабарлайтын сол. Атыңды маған тапсыр, айтқандарыңның бәрі де орындалады, - деді.

Метробий ғайып кетем бе деген күдікпен кіреберіс есіктің табалдырығын сақтана аттады, өйткені кіре бере тығылу ең жаман ырымның белгісі болатын. Ол ауызғы үйге келіп кірді, оның әшекейлі еденінде шам сәулесінен salve1 деген жазу көрінді; қабырғаға таяу ұядағы ішін де қонақ ілгерілеп қадам басқан сайын, осы сөзді тақылдап қайталап тұрды (ол заманның салты солай болатын).

Ауызғы бөлме мен атриумнан өтіп, ол галереяның қораларына кірді де, қызметшіге өзінің келгенін Эвтибидаға бұйырды.

Бұл кезде Эвтибида өзінің неше түрлі қымбат жиһаздар қойылған хош иісті қысқы қабылдау бөлмесінде еді. Ол өзінің оң жағында отырған жас жігіттің ғашықтық назын ұйып тыңдауда. Эвтибида жігіттің ұяң қара шашын сипай түседі, ал анау ынтызарлықпен өзінің сүйіспеншілік нәзік сезімдерін баяндайды. Бұл жігіт Тит Лукреций Кар еді.

Бала жасынан-ақ Эпикурдың ғылымына берілген ол,ұстазының өсиетін өмір жүзінде қолданатын еді және кәдімгідей ашына терең махабатты қаламайтын... жеңіл-желпі, соқпалы жұбаныш іздейтін.

Туды тағы ашындыру ақылыңды алдырған,

Құнықтырып бір затқа тілегіңді жандырған.

Жаңа махаббаттың отымен ескі махаббаттың

Зардабын жою үшін...

Алайда, бұл жағдай, бас-аяғын топшылай келгенде сол үмітсіз махаббат салдарына қырық төрт жасында оның өзін-өзі өлтіруіне ара-тұра алған жоқ.

Лукреций — көз тартатын және талантты жігіт болды, мол дәулеттің де иесі еді және оны өз қызығына ірікпей жұмсады. Ол Эвтибиданың үйіне жиі келіп, онда бірнеше сағаттай болып кетіп жүрді. Аса тапқыр және мінезді болған соң Эвтибида басқалардан гөрі оны жылырақ шыраймен ішке тартатын.

— Сонымен, сен мені сүйесің ғой? — деп құйтыңдады куртизанка, жігіттің шашымен ойнап.— Мен сенің мазаңды алғам жоқ па?

— Жоқ, саған деген махаббат барған сайын күшейе түсуде, өйткені махаббат деген шіркін — неғұрлым өзіңді билеген сайын көкірегіңде ынтызарлық отын өршіте түсетін бірден-бір құдіретті нәрсе емес пе.

Осы сәтте біреу келіп саусағымен есік шертті.

— Бұл қайсысың? — деп сұрады Эвтибида.

— Кумыдан Метробий келіп тұр,— деген Аспазияның талмау даусы естілді.

— Апыр-ай! — деп төсектен атып тұрған Эвтибиданың жүзіне қан жүгіре қалды.— Келіп-ақ қалған екен ғой? Экседраға ертіп бара тұр... Мен қазір барайын.

Ол Лукрецийге қарап аптыға, бірақ назбен:

— Мені күте тұр... Қазір қайтып келемін... Осыда бұл адамның алып келген хабары нақ сегіз күн бойы дәл өзімнің ынтыға күткенімдей болып шықса, осыдан ойға алған кегім қайтар болып, бүгінгі кеште мауқым басылар болса, онда мұратыма жетіп шын қуанышқа батқаным, ол қуаныштан сен де құралақан қалмайсың,— деді.

Осыны айтты да ол таң-тамаша болған, байыбына бара алмай наразылау қалған Лукрецийді жалғыз тастай беріп, саңлақты пішінмен асыға-аптыға бөлмесінен шықты.

Ойға шомған жігіт, басын шайқай түсіп бөлме ішінде ерсілі-қарсылы кезіп жүре бастады.

Дауыл екілене соғып, найзағайдың ауық-ауық жарқ еткен оты бөлмені күңгірт сәулеге бөлейді, жайдың сатырлаған серпінінен үй шайқалғандай; бұршақ аралас жаңбыр нөсерлеп төгіп тұр, ал терістіктен тұрған қатты жел екілене соғып, есік-терезеден, саңлау атаулының бәрінен ызыңдай үрлейді.

- Қарақұрық тобырдың құдайы Юпитер ойына алғанын істеп, өзінің тау бұзып, тас жарғандай құдіретін бір көрсетейін деген екен, - деп күбірледі жігіт, мысқылмен сәл жымия түсіп.

Бөлме ішінде тағы да біраз әрлі-берлі жүріп келді де, Лукреций кушеткаға отыра кетіп, табиғаттың осынау дүлей күресінен пайда болған бейнебір сезім дүниесіне енгендей, әсем шкафтың үстінде жатқан балауыз тақталардың бірін алып, оған теміртек ұшы бар күміс қаламмен сусылдатып жаза бастады.

Бұл уақытта Эвтибида экседраға барған еді; Метробий де сонда болатын, ол үстіндегі жамылғысын шешіп, оның шұрқ-шұрқ тесіктерін әрлі-берлі қарап жатты. Куртазаның шығуға оңтайланған күңін:

- Тұрма, отты молырақ жақ. Метробийге құрғақ киім әзірлеп, триклинийге тәтті-дәмді тамақ келтір!— деп дауыстады.

Ол іле-шала Метробийге бұрылып:

- Сүйікті Метробиім, жақсы хабар әкеле алдың ба, немене? – деп сұрады.

- Кумыдан алып шаққан хабарым онша жаман емес еді, бірақ жолдікі нашар болды.

- Көріп тұрмын, байғұс Метробийім. Бері мына отқа таман отыршы! – деді, ол орындықты пешке қарай жылжыта түсіп, - кәне, айтшы енді, қолыңа көңілдегідей айғақ түсіре алдың ба, жоқ па?

- Аяулы, Эвтибида –ай, өзің де білесің Даная мұнарасының қола қақпағын Юпитерге алтын ашқызбады ма...

- Көкімеші!.. Мойныңнан сорғалаған су сені қысқа сөйлеуге үйретпегені ме, шынымен-ақ?

- Мен бір күңді сатып алу арқылы Спартактың құлқын сәрде Валерияның бөлмесіне кіріп бара жатқанын есіктегі болымсыз саңылаудан сан рет көрдім.

- Иә, тамұқтың құдайлары, жар бола көріңдер маған!- деп дауыстап жіберді Эвтибида зәрлі қуанышпен.

Ашулы жолбарыстай түгін сырқа теуіп, тұнжырап кеткен қыз, Метробийді жұлқылай түсіп, аптыққан, дегбірсіз үнмен:

— Бұл қаныпезерлер... Сулланың... ардақты атына... талайдан бері кір келтіріп... жүрме екен...— деп сұрай бастады.

— Албыртқан құмарлық құшағында олар бірде-бір қара күңді бос өткізбесе керек деп ойлаймын.

— Тырп етпе, енді олар қатерден құтылып көрсін! Олардың бәтуәсіз бастарын,— деді Эвтибида тепсініп,— мен тамұқтың құдайларына бағыштаймын!

Ол кетуге оңтайланды да, табанда тоқтай қалып Метробийге тағы да:

—« Киімдеріңді ауыстырып ки де, триклинийге барып тамақ іш. Мені сонда күте тұр.

«Қандай болсын жаманшылық іске басымды шатастырайын деген бе едім мен», деп ойлады қарт актер, киім ауыстыру үшін қонақтарға арналған бөлмеге қарай кетіп бара жатып.

Алайда, киімдерін ауыстырып киіп, тәтті-дәмді тамақтар мен фалерн шарабы күтіп тұрған триклинийге келген соң, сенімді ақтарлық ерше, жол азабын және кешікпей бір жаманшылықтың боларын ішінің сезінуін ұмытуға тырысты.

Өңі қашқан, бірақ байсалды Эвтибида қолына ширатылған бір папирусты алып триклинийге келгенде, ол тамағын ішіп болған да жоқ еді. Бұл қымбат бағалы қағаздың сырты суретпен әшекейленіп, кендірмен шандылған жұқа пергаментке оралған екен, шет-шеті балауызбен желімделіп, оның үстінен Эвтибиданың жүзігінің мөрі басылыпты. Мөрде теңіздің долы толқыны арасынан шығып келе жатқан Венераның бейнесі тұр.

Эвтибиданың бұл келісінен сәл сасып қалған Метробий:

— Айтпақшы... аяулы Эвтибида..., мұның кімге жолдаған хат екенін... білуіме болар ма екен? — деп сұрады.

— Соның несін сұрап тұр екенсің? Бұл — Луций Корнелий Суллаға.

— Мом құдайдың маскасы куә, осы ісіміз жөнінде асығыстық істеп алмайықшы, шырағым...

— Ісіміз деймісің? Саған келер-кетер не бар, бұл арада.

— Юпитер рақымын салар да... Ал өз ісіне қол сұққанды Сулла жақтырмай қалып жүрсе қалай болады? Өзінің жарына ашуланып жүрсе қайтеміз? Ақырында ол - пәле болғанда және мұның болуы да өте ықтимал – бәрімізге ашуланып жүрсе ше?..

- Ондағы менің жұмысым қанша?

- Солай ғой... қызым яғни... Сулланың ашуы сенің бақайыңнан келмей-ақ қойсын... бірақ ол маған әжептәуір жүк.

- Сенің қамыңды ойлаған кім бар?

- Құдайға да, адамға да сүйікті Эвтибида, мен,— деді Метробий екілене, — мен мұны өзімді өзім өте жақсы көтеретіндігімнен айтамын.

- Мен сенің атыңды аузыма да алғаным жоқ... Нендей бола қалған күнде де саған келер-кетер дәнеңе жоқ.

- Түсінемін... өте дұрыс... бірақ, қызым, мен Сулланың отыз жылдан бергі жан досымын.

- Оныңды білемін ғой... Сен онымен өзіңнің зор даңқына лайықты дәрежеден де өткен жан аямас доссың...

- Әңгіме онда емес... мен бұл жыртқыштың... астапыралда, бұл адамның... жайын жақсы білемін,.. бірнеше жылдан беpгi арадан қыл өтпес достығымызға қарамастан, ол менің мойнымды торғайдың мойнындай жұлып алудан тайынбайды. Мен оның сүйегімді өртеген ошақ басында елу гладиаторды сыйыстырып үлкен салтанатпен жерлеуге әмір беретініне де шүбәланбаймын. Бірақ, сорлы басым бұл тамашадан ешқандай ләззат ала алмаймын ғой...

- Қорықпа,— деді Эвтибида,— қорықпа, саған келер ешбір пәле жоқ.

Дәл осы сәтте, жол киімін киінген бір құл триклинийге келіп кірді.

- Менің аманатым, есіңде болсын, Демофил, Кумыға жеткенше ешқайда алаңдаушы болма.

Қызметші Эвтибиданың қолындағы хатты алып қойнына – көйлегі мен пенжегінің арасына тықты, бикешке тәжім етті де плашын қаусырына түсіп, шығып кетті.

Эвтибида өз ойындағы күдігін қайтадан сөз ете бастаған Метробийдің көңілін жұбатты. Оған ертең тағы көрісерміз деді де триклинийдан шығып, қонақ үйіне келді. Онда Лукреций, тақтасын қолына алып, жазғандарын қайта оқып шығуға оңтайланған еді.

- Ғафу ет, мен-сені тым көп уақыт жалғыз қалдырып қойдым... бірақ уақытты текке оздырмағаныңды көріп тұрмын. Осы өлеңіңді маған оқып берші, сенің ой шабытың тек өлеңмен... онда да үздік жақсы өлеңмен көрінуге тиіс.

— Бұл өлеңді менің көкейіме салған сыртта долдана соғып тұрған дауыл мен екеуің. Сондықтан мұны саған оқып беруге тиіспін. Ал үйге бара жатқан бетте дауылға оқимын.

...Бейне бір жел теңіздей толқын атып,

Жемірген кемелерді, бұлт қарпып,

Немесе жүйткіп, ойнап соғат кенет

Екпіні қалың орман құз құлатып,

Долданып екілене ұйтқыр кейде.

Ысқырып айдаһардай ішін тартып.

Ендеше айта аламыз зат болар жел

Шайқалтар асау теңіз, кездессе бел...

Сапырып көктің бұлтын тербеп, айдап

Жосылтқан арнаменен ағынды сел,

Ол-дағы со сияқты сырғи тасқам

Аунатып ту бәйтерек алып нелер...

Эптибиданың грек қызы екенін бұдан бұрын айтқан болатынбыз, сондықтан бұл өлеңнің әдемілігі мен әсерлі күшіне ол қатты сүйсінбей тұра алмады, өйткені ол уақытта латын тілі кедей болатын, онда Энний, Плавт, Луций мен Теренцийден басқа атақты ақындар да жоқ-ты.

Ол сондықтан Лукрецийге өзінің мейлінше сүйсінгендігін шын ниетімен білдірген еді, орнынан тұрып кетуге оңтайланған ақын, бұған жауап ретінде, күліп тұрып:

— Сен өзіңнің осы сүйсінуің үшін мынау тақтаңды беріп құтыласың, мен мұны ала кетемін...— деді.

— Бірақ жазуын папирусқа көшіріп алған соң, тақтаны өз қолыңмен табыс етерсің.

Лукреций кеткен соң, өзі істеген істерін тағы да бір топшылап, кек қуанышына кенеліп, серқұмардан бір шығайыншы деген Эвтибида Аспазияны ертіп, өзінің ұйықтайтын бөлмесіне келді. Бірақ оның көрейін деген рақаты нақ өзінің ойлағанындай жанға жайлы болып шықпады; тіпті өзінің не себепті мұндай күйге түскенін де түсіне алмады.

Ол өзінің не жазғанын оның ақыры немен тынарын ойлаумен болды; кім біледі, қаны қайнаған Сулла кекті ашуын түн ортасына дейін ішке бүгіп, ғашықтарды аңдыр, құшақтасып тұрған жерінде ұстап алып өлтірер де.

Өз басында күнәсі бола тұра маған асқақтай қараған бұл тәкаппар және сайқал матрона Валерияның өлімі, масқаралық ісі туралы хабарды кешікпей-ақ естірмін; бұл екі жүзді әйелдің қазасы туралы хабарға қансам деген ой оның көкірегін қуанышқа толтырып, әлі де өз басынан арыла қоймаған қызғаныш азабын сергіткендей болды.

Бірақ Спартак жөнінде Эвтибида мүлде басқаша сезімде еді. Ол Спартактың бұл теріс мінезін қалайда кешіруге бейім, Валерияға қарағанда, мүсәпір фракиялықтың күнасы оған әлде қайда жеңіл сияқты. Не дегенмен де, ол сорлы рудиарий емес пе: Сулланың әйелі, тіпті сұлу болмаған күннің өзінде де, оған хордың қызынан да артық көрінген болуы тиіс; бұл бұзылған әйел, дәуде болса, оны сайқалдық сиқырмен арбап алған да, ана байғұстың онан әрі төтеп беруге дәрмені қалмаған ғой... нақ осылай болуға тиіс, әйтпесе, Сулланың әйеліне көз салуға әлдеқалай бір гладиатордың батылы қалай бара қоймақ? Әрине, өзін анадай әйел сүйіп тұрған соң, байғұс Спартактың есі-дерті сол болып, басқа әйелге деген сүйіспеншілік оның ойына да кіріп шықпайды. Сондықтан да Спартактың, өлімі Эвтибидаға енді әділетсіз және орынсыз сияқты болып көрінді.

Осындайлық әралуан және бір-біріне қайшы итжығыс ой серпіні билеген Эвтибида, дөңбекшіп көпке дейін ұйықтай алмады. Дегенмен, әбден шаршағандық салдарынан бірте-бірте оның көзі іліне берді.

Бірақ, бip мезетте шошыған үнмен ложадан атып тұрған Эвтибида жыламсыраған дауыспен:

- Жоқ, Спартак, сені өлтіретін мен емес!.. Анау!.. Сен өлмейсің! - айқайлап жіберді.

Үнемі бір ғана ойдың соңында болған Эвтибида, осы аз уақыт көзі ілінген шақта, әлдеқандай бір түс көріп шошыған еді; оның үстіне азап шегіп, өлім аузында жатқан Спартактың бейнесі енгенге ұқсайды.

Төсектен ұшып тұра сала ол кең ақ плашын иығына жамыла салып, Аспазияны шақырып алды да, дереу Метробийді оят деп әмір етті.

Осыдан үш сағат бұрын, өзі жазған хатты Сулланың қолына түсірмеу үшін, Демофилдің соңынан төпеуі керек екеніне актердің көзін жеткізуге Эвтибиданың қаншалық күш жұмсағанын біз баяндап жатпай-ақ қойдық.

Сапардан әбден шаршаған Метробий, баса ішкен шараптың әсерімен, мамық көрпенің арасына кіріп бұйыға ұйқтаған еді, оны екі сағаттың ішінде есін жиғызып, атқа мінгізу үшін Эвтибида барлық амал-айланы қолданып бақты.

— Демофил,— деді Эвтибида —сенен қазір бес сағаттай озық кетіп барады. Сондықтан сен өз атыңа міне сала жай ғана шаппай, тура ұшуың керек.

— Егер, ол Пегас болса, мен оны ұшырған-ақ болар едім...

— Ана-мына дегенмен, ұшыртқаның өзіңе де жақсы...

Арада санаулы минут өтісімен-ақ шыға шапқан аттың қатты дүрсілі Квирин балаларының кейбіреуің шырт ұйқыдан оятып та жіберді. Дүрсілге құлағын тоса жатып, олар қайтадан көрпесін шымқап бұйыға түседі, мұндай мезгілсіз уақытта көптеген мүсәпір жандар жапан далада, жол үстінде баспанасыз, өкпек желдің өтінде келеді-ау деп іштерінен тәуба кетіреді.





VII ТАРАУ. АЖАЛ ДЕМОФИЛ МЕН МЕТРОБИЙДЕН ҚАЛАЙ БҰРЫН ЖЕТТІ

Капуя қақпасы арқылы Римнен шыға, Аппий жолымен Капуяға дейін барып, Кумыға қарай бет түзеген жолаушы табиғаттың небір кереметтей әсем суреттерін көретін еді. Апельсин және олип ағаштары, жүзім және жеміс бақшалары сыңси мәуелеп тұрған барқыт белестер, құнарлы егінжай, қалың қой, сиыр жайылып жатқан көкорай кең, жайылым оның көз алдында алма-кезек ауысып отырады. Бұл хош иісті өңірден әрі көлбей жатқан жағалауды қуалап бірімен бірінің арасы таяқтастам жатқан Литернум, Мизенум, Кумы, Байн, Путеслы, Неаполь, Геркуланум, Помпея сияқты қалалар, деревнялар бірінен соң бірі тізбектеле береді. Ал одан әрі — көкпеңбек тымық теңіз, сүйген жардай құшақ жайып, өзінің жағалауларын аймалай түседі. Ақырында, сонау ту-туда теңіздің дәл ортасында — құшағында мәуелі ағаш өсімдіктері, қымбатты сарайлары бар жасыл желекті аралдар — Исхия, Профита, Негиз не Капрея көрінеді. Табиғаттың осындайлық бай көрінісіне күн өзінің нұрын емірене төгіп, самал жел баяу ғана желпіп тұрады.

Өлгендерді бұл әлемнен Елисей даласына тасымалдаушы Харон өзінің қайығымен осы араға аялдайтын болыпты деген аңызды туғызған да осы айтылған жұмақтай жайнаған тамаша көрініс екенiне таңдануға болмайды.

Бір бөлегі жақпарлы таудың қыр үстін, қалған бөлегін оның бөктері мен теңіз жағалауындағы жазықты алып жатқан, халқы көп, әрі бай, әрі көркем қала Кумы жұрттың көбірек келетін жері. Шомылу маусымы кезінде көптеген Рим патрицийлерін де осында кездестіруге болатын. Олардың жағалауда өз виллалары бар, күз бен көктемнің бірсыпырасын осында өткізеді.

Сондықтан Кумы да Римнің өз ішіндегі байлар мен атақты адамдардың ғана қолынан келетін барлық салтанатпен көрікке ие болған-ды. Кумыда портиктер де, базиликалар да, форумдар да, цирктер де, үлкен амфитеатрлар да (жұрнағы қазірге дейін жатыр) бар, ал Акропольде, тау басында — Италиядағы ең салтанатты әсем шіркеулердің бірі — Аполлон құдайдың шеркеуі тұр.

Кумыға таяу, қолтық пен жағалаулар аяқ астында көрініп тұратын биік жотаның үстінде, Луций Корнелий Сулланың аса бай салтанатты вилласы бар.

Сулла сияқты адамның қиялға бай, сирек кездесетін тыраш ақылына не сыйса, соның бәрі осы виллаға жиналған-ды. Вилла теңіздің дәл жиегіне тиіп тұр, ол арадан Сулла қолға үйреткен күтулі балықтарына арнап бассейн жасауға, оларды сонда күтуге әмір берген.

Үйдің өз басын, тіпті Римдегі ең салтанатты үй десе болғандай.

Оның ішінде ыстық, жылы және салқын ванналар үшін жасалған елу бөлімді, түп-түгел мрамордан соғылған монша бөлмесі бар. Дача да гүл егілген, құстар тұратын оранжеялар, айналасы қоршалып тасталған жыныс ағаштар болатын. Онда бұғы, тау ешкі, түлкі және әралуан дала құстары жүреді. Өз алдына дербес бұйығы өмір сүргісі келген Римнің қаһарлы және құдіретті диктаторы бұл сияқты Жерұйыққа баяндалып отырған оқиғадан екі ай бұрын көшкен.

Ол мұнда сол кезде Митридатпен шайқасып жатқан бай және атақты адам Луций Лициний Лукуллға арналған өзінің «Коментариялар» шығармасын жазумен уақыт өткізді. Лукуллдың атағын шығарған ерлік пен жеңістен де гөрі, әсіресе оның асқан байлығы және өз айналасындағы керемет сән-салтанаты бола тұрса да, ол даңқы үрім-бұтаққа тараған адам болды.

Сулла түнгі уақытын өз вилласында дыр-думанды, үздіксіз сауық-сайранмен өткізіп, күн шыққанша өзінің ішкіліктес жолдастарының — ойыншылар, күлдіргіштер тобының арасында, стол басында мас болып қылжиып жатып қалып жүрді.

Кітапта осының алдындағы тарауының аяқ шенінде баяндалған оқиғадан үш күн кейін, Сулла мраморлы бұл кең сарайдағы төрт триклинийдің ең үлкені және сәулеттісі Аполлон Дельфийский триклинийінде кешкі тамақ әзірлеуді бұйырды.

Дәл осында, бұрыш сайын қойылған шырағдандардың жарық сәулесіне бөленген гүлдердің жұпар иісі арасында, сиқырлы әсем күлкімен делебе қоздырғандай жалаңаш жалпы биші ханымдардың нақ ортасында, сыбызғының лир мен цитралардың тамылжыған көңілді үні жайлаған кешкі тамақ лезде-ақ нағыз тиымсыз бейбастақтық дырдуға айналып кетті.

Бұл аса кең залға тоғыз ас ложасы қойылған еді, стол басын айнала сауық-сайранның иесі жиырма алты адам отырды. Тек бір ғана орын — Сулланың сүйікті досы мұнда әлі келіп үлгірмеген Метробийдің орны боп тұр.

Стол басына киетін аппақ шаңқан киімдерін киіп, гүлге оранған бұрынғы диктатор ортадағы столдың ең төрдегі ложасында, осы думанның патшасы, өзінің таңдаулы досы — актер Квинт Росцийдің жайында отыр. Сулланың көңілді күлкісіне, әлсін-әлі айтылған саңлақты сөздері мен шарап көтерісіне қарағанда, экс-диктатор шын ықласпен көңіл көтерейін деген екен, оның көңілін алаңдатарлық ешқандай кірбең жоқ екен деп түюге болады.

Бірақ қадағалап байымдаған адамға төрт айдың ішінде оның соншалық, қартайып, реңі қашып кеткенін аңлау қиын да емес еді. Беті-жүзін қаптаған қанды-сар сулы бертпелері өршіп, шаштары әбден ағарған, оның бүтін сырт келбетіндегі торығу, әлжуаздық пен күйзеліс ізі жегідей жеген дерт салдарынан көптен бері ұйқы көрмегендіктің белгісі болатын.

Осының бәріне де қарамастан, оның өткір қоңырқай-көкшіл көздерінде әлі де болса күш-қайраттың оты жанып тұр. Ол өз басындағы жан төзгісіз азапты басқаларға сездірмеуге күш салады. Сондықтан да кейде, әсіресе ішкілік үстінде, өз науқасын мүлде ұмытып кетуге тырысады.

- Ал, сөз сенікі, айта бер, Понциан,— деді Сулла Кумыдан келген бір патрицийге қарап,— Гранин не деді, соны айтшы.

- Мен оның не дегенін есіткенім жоқ,— деді кенеттен өңі қашып, не дерін білмей қалған патриций.

- Менің құлағым сақ, өзің де білесің, Понциан,— деп, қабағын қарс жауып алған Сулла.— Сенің Элий Луперкке не айтқаныңды да естігем.

- Атай көрмеңіз,— деді Понциан сасқалақтап,— сене беріңіз маған, бақытты, құдіретті диктатор.

- Сен оған мынадай сөздер айтқансың: «Кумының қазіргі эдилі Граний өзіне Сулла салған айыпты төлеуден бастартып, былай деді...» Дәл осы шақта маған қарадың да, сөзіңді менің естіп қалғаныңды байқаған соң, қол қойдың. Сондықтан мен саған қазір Гранийдің сондағы айтқан сөздерін маған бажайлап дәл айтып беруді бұйырамын.

- Пұрсат етіңізші маған, римляндардың ішіндегі ардагері Суллеке...

- Маған сенің мақтауларыңның қажеті жоқ! — деп Гума отырған ложасынан көтеріле бере, столға қойып қалып.— Жалғаншы залым! Мен өзіме деген консулдық шежіреге ерліктеріммен, даңқты өзіммен бірге жазып қалдырғамын, енді оны сенің қозғап жатуыңның маған керегі қанша, тантық құздағы Гранийдің сөздері — маған керек нәрсе, осы ғана және сен оны маған дәл баяндауға тиіссің, ал олай болмайды екен онда, қолдаушы ием Аполлонның арфасы сенің өлексеңді бақшама көң етпесем, менің Луций Корнеллий Сулл атым өшсін.

Осыдан көптеген жылдар бұрын ерекше желеп-жебеушім деп өзі ен тағып иемденген Аполлонның аруағын аузына алғанда, Сулла бұл құдайдың алтын статуэткасын оң қолымен бір ұстап қойды. Мұны ол Дельфийский шіркеуінен алып келген еді, алтын шынжыршыға байлап, үнемі мойнына тағып жүретін.

Әбден қорыққан Понциан байғұс тілі күрмеле дереу жауап қатты:

— Граний онда: «Мен енді төлемеймін: Сулла кешікпей өледі, сонсоң айып төлеуден мүлде босаймын»,— деді.

— Солай ма! — деп бұрқанды Сулла, aшу кернеген шақта қып-қызыл шиедей жүзі қуарып кетіп.— Солай ма! Граний менің өлуімді асыға күтеді екен ғой... Жарайсың, Граний! Оның ойы, оның ойлағаны...— Көзінде ұшқын атып тұрған ашу ізін жасыруға тырысқан Сулла қалш-қалш етті...— Ол алдағыны болжампаз екен! Ол нағыз көріп кел екен!

Осыдан соң Сулла сәл тына қалды да, аздан кейін, саусақтарын сыртылдата шертіп:

— Хризогон! —деп дауыстады.

Зілді дауыспен ол тағы да:

— Оның өз есебінен сүрінбей кеткенін көрерміз,— деді.

Сулланың өзі азаттық берген, сенімді адамы Хризогон экс-диктатордың жанына жетіп келген еді, диктатор оған сабырлы дауыспен жарлық берді, оның бұл тапсырмасын Хризогон басын иіп құп алды да, есікке беттеді. Сулла кетіп бара жатқан Хризогонға:

— Ертең! — деп дауыстады.

Осыдан соң ол қонақтарына шырайлана қарап, фалерн шарабы құйған ыдысын көтере беріп:

— Кәне!.. Сендерге не болған? Осыншалық маужырап, өнжорғаларыңның түсе қалғаны несі?.. Олимптің барлық құдайлары куә, қоян жүрек қорқақтар, дәуде болса, менің бата оқырымда отырмыз деп ойлайтын боларсыңдар? — деді.

— Құдай сақтасын, қайдағыны айтпаңызшы!

Юпитер саған рақымын төгіп, Аполлон желеп-жебей берсін!

— Құдіретті Сулланың өмір-жасы ұзақ болсын! — деп қонақтардың бірсыпырасы бірден қосыла дауыстады, көбік атқан фалерн шарабын көтерісіп.

— Бәріміз де Бақытты Луций Корнелий Сулланың денсаулығы, даңқы үшін ішіп жіберелік!—деді Квинт Росций, қоңыраудай сылдырлаған ашық дауыспен, шарапты көтере ұстап.

Жұрттың бәрі де бұл хошеметті қолдап ішіп-ішіп салды, ал көрер көзге көңілі жадырап, серпіле қалған Сулла Роцсийді құшақтап сүйді де, оған алғыс айта отырып, цитристер мен күлдіргілерге:

- Ей, алакүліктер, онда неғып байланып жатырсыңдар? Сендердің білетінің менің фалерн шарабымды ішу ғана екен ғой... Табанда бықпырт келіп, мүрдем кеткір сұмпайылар! — деп дауыстады.

Сулла өзінің тежеусіз кеткен боқтық сөздерін айтып жатқанда, әрқашан боқауыз араластырып, тұрпайы сөйлейтін музыканттар да музыканы дереу аңратып, ойнаушылармен, бишілермен бірге биге араласып, қолдарын ербеңдете неше алуан күлкілі қимылдарға басты.

Би аяқталып келгенде, Сулла мен Росций шынтақтай жатқан ортадағы столдың үстіне, кәдімгі тірі құстан айнымайтын қауырсынды бүркіт әкеп қойылды. Бүркіт тұмсығымен лавр ағашының бұтағынан жасалып, алқызыл таспамен буылған венок ұстап тұр, лентаға алтын әріппен мынадай сөздер жазылған: «Sulla Felici, Epaf-radito», мұның мағанасы: «Венераның сүйген ұлы Бақытты Суллаға» деген сөз. «Эпафродит» деген ат Сулланың құлағына өте-мөте жағымды аттардың бірі болатын.

Қонақтар сатырлата қолшапалақтап тұрған шақта, Росций бүркіттің тұмсығындағы венокты алды, да оны Сулланың азаттық берген адамы және өзінің дәл жанында отырған Аттилия Ювентина сұлуға берді; Кумыдан келіп, қазір еркектермен аралас ас ішетін ложаларда шынтақтап жатқан басқа әйелдермен бірге ол да осы думанның көзтартар қызыл гүлдерінің бірі болатын.

Аттилия Ювентина лавр венокты Сулланың басына жарасып тұрған роза гүлді веноктың үстіне қойды да, биязы үнмен:

- Құдайдың шын сүйікті пендесі, жеңімпаз император, саған бұл лаврларды бұл ғаламның сүйіспеншілік ықласы бұйырған,— деді.

Сулла пышақпен бүркіттің мойнын осып, ішін жарып еді, одан сансыз көп жұмыртқа сау ете қалды, ол жұмыртқалар қонақтарға үлестірілді. Олардың әрқайсысы жұмыртқа ішінен, тұздықтап қуырған бекас алып жатты. Рудан соң үлкен бір пирог келтірілді, бал қатып қамырдан жасалған оның сыртқы қабыршағы дөп-дөңгелек күмбез сияқтанып тұр. Пирогтың қабыршағын ақырын тіліп қалғанда одан қонақтың саны қанша болса, сонша торғай ұшты. Әрбір торғайдың мойнында лентасы бар, лентаға әрбір қонақтың аты жазылып, оған арналған сыйлықтар байлаулы жүр.

Сулланың асқан өнерлі аспазы дайындаған бұл тамашаны көрген қонақтар қолшапалақтап, мәз-майрам болды; сыртқа шығар ешбір саңлаусыз зал ішінде айнала ұшқан құстарды қуған жұрттың айқай-қиқуы көпке дейін басылмады. Бұл айқай-шуды Сулланың өзі тоқтатты. Ювентинаның аялауынан сәл босай бере:

— Жарандар!.. Дәл бүгінгі кеште мен өте көңілдімін және өзімді де, сендерді де мұндай думандарда көрсетіле бермейтін шын тамашаға кенелткім келеді... Сүйікті достарым... тыңдаңдар... Осы залда гладиаторлардың сайысын көргілерің келе ме? — деп дауыстады.

— Мақұл, мақұл! — деп елу адам бірден дауыстап қоя берді, өйткені бұл тамашаға тек қонақтар ғана емес, музыкашылар мен бишілер де ынтық. Сондықтан бұл сұрау өздеріне арналмағанын ескерместен, бұлар да дақпыртпен «мақұл» деп жауап берісті...

— Мақұл, мақұл, гладиаторларды!.. гладиаторларды!.. Сулла жасасын!.. Жомарттығы жаннан асқан Сулла жасасын!

Айтқанша-ақ, он гладиатор залға жетіп-жетіп келді. Олардың бесеуі фракиялықтарша, ал қалған бесеуі — самниттерше киінген.

— Спартак қайда? — деп сұрады Сулла, Хризогоннан.

— Оны мектептен таба алмадық, қарындасының үйінде болса керек.

Сол мезетте Спартак триклинийге ентелей кіріп келді. Ол екі иығынан демін ала, қолын аузына төсеп, Сулла мен оның қонақтарына сәлем берді.

— Спартак,— деді Сулла рудиарийге,— сенің найзагерлікке үйрету шеберлігіңе баға бермекпін. Шәкірттеріңнің не үйреніп, не білгенін көрейік деп отырмыз.

— Олардың найзагерлікке жаттыға бастағанына екі-ақ ай болды. Менен үйрене қойғандары да шамалы.

— Көрелік, неде болса көрелік! — деді Сулла.

Бұдан соң ол қонақтарға қарап:

— Кумының ұлдары, той үстінде сіздер үшін гладиаторлардың сайысын ашумен салтымызға жаңалық енгізейін деп отырғаным жоқ, осы атырапты ең алғаш мекен еткен кампанья халқының айбынды ата-бабаның бұдан ғасыр бұрын өз күшінде болып келген салтын жаңғыртпақпын, - деді.

Осыншалық ашық-ашық және соншалық шімірікпес, тағылықпен айтылған бұл көлгір варварлық, алдын ала ойластырылған қатыкездік, бұл қанқұмар есуастық Спартактың зығырданын қайнатып, жүрегін астан-кестең етті; азат елдерінің еркін азаматы болып өскен біріне бірінің өшпендігі жоқ, ешбір кінәсіз өндірдей жастардың көптің қалауымен емес, бірдің қырсығымен қырқысуға, сөйтіп жазмыш мерзімінен бұрын, масқаралықта өлуге үкім етілуі оның қабырғасына қатты батты.

Қанды қайнатқан жалпы себептермен қатар, тағы бір нәрсеп рудиарийді онан бетер ызаландырды, атап айтқанда, ол өзі өте жақсы көретін, жан біткеннің сұлуы жас галл Арторикстің көз алдында өлім қатерінде тұр еді.

Спартак сайысшыларды сапқа қойып жүріп, Арторикстен ақырын ғана:

Сен мұнда неге келдің? — деп сұрады. Бұдан ертеректе,— деді Арторикс баяу ғана,— өлімге қарсы ең соңынан қайсымыз баратынымыз жөнінде зереп ұстасқан едік, сонда ұтылғандардың бірі мен болдым. Сулланың бір-біріне қарсы сайысатын алғашқы он гладиаторының бірі болуды маған тағдырдың өзі қалаған болып шықты.

Гудиарий қайтып ешнәрсе айтпады, тек аздан соң Суллаға қарап:

Рақымы күшті Сулла, мынаның орнына қою үшін мектептен басқа бір гладиатор алдыруыма пұрсат беріңіз,- деп Арториксті нұсқады,— мұның өзі...

- Aл, мұның сайыса алмайтын не ауруы бар? — деп сұрады эксдиктатор.

- Оның себебі бұл басқалардың бәрінен де күшті, сондықтан ол сайысқа түсетін жақтың — фракиялықтардың күші екінші жақтан әлдеқайда басым түсейін деп тұр...

- Сол себепті сен бізді тағы да күттірмек екенсің ғой? Жоқ, мынаның өзі сайыссын: біз күтіп отыра алмаймыз, самниттерге онда тіпті жайлы тимейтін болады!

Бағанадан бері тықыршып отырғандардың арасынан сайысты бастауға Сулланың өзі белгі берді.

Сайыс онша ұзаққа барған жоқ: арада жиырма минут өткен соң бір фракиялық, екі самнит әлді самниттердің ауыр жаралы болған басқа екеуі бір шыбындай жандарын сұрап Суллаға құлдық ұрды. Сулла олардың жандарын өзіне қиды.

Тірі қалған жалғыз самниттің жайына келсек — ол фракиялықтардың төртеуіне қарсы жанталаса қорғанумен болды, бірақ өне бойында жарадан сау жері қалмаған ол, жылтыр еденде сел болып ағып жатқан қанға тайғанап барып мұрттай ұшты. Көзіне жас толып кеткен Арторикс — өзінің досын өлім алдындағы жанталас азабынан құтқару үшін оны семсермен есіп жіберді.

Шапалақтаған қолдың сатырлаған даусы триклинийді басына көтерді.

Мұны тек мас Сулланың былай деген айқайы ғана бөліп жіберді:

— Көне, Спартак, осылардың ішіндегі ең күштісі сенсің ғой, өлгендердің біреуінің қалқанын, фракиялыктың семсерін алда, төрт кісіге қарсы жалғыз сайысып, өзіңнің күшіңді көрсет!

Сулланың бұл ұсынысын қолдап жұрт ду ете түсті. Мұны естігенде рудиарий байғұс төбесінен біреу қос қолдап ұрып кеткендей болды.

Қағыс естідім бе немесе есімнен танып қалдым ба деп ойлаған ол, жүзі құп-қу болған күйі, Сулладан көзін алмай оған тесіле қарап тұрып қалды.

Спартактың терісіне симай тұрғанын байқаған Арторикс оған ақырын ғана сыбыр етті:

— Тайма!.

Бұл сөзді құлағы шалған рудиарий селк етіп, айналасына бір қарап алды да, сонан соң Суллаға қарай бұрылып:

— Жалғыз-ақ— бақытты ұлы диктатор... мен сіздің назарыңызды өзімнің гладиатор емес екеніме аударғым келеді: мен — басым бос адаммын, рудиариймін, сенің қолыңда тек гладиаторлардың ұстазы міндетін ғана атқарушымын.

— Ха... Ха!.. ха!..— деп Сулла мастық және тәлкек күлкіге басты.— Сен кәдімгі батыр Спартакпысың? Сен де өлімнен қорқады екенсің ғой!.. Гладиаторлардың жексұрын сілімтігі!.. Осыдан сені сайыстырмасам, мені Геркулестің күрзісі ұрсын!— деді Сулла тағы да, аз кідірістен соң, сүйтті де жұдырықпен столды қойып қалып, өктем үнмен:— саған өміріңді еркіндікті қайтып берген кім еді, қоян жүрек варвар? Сулла емес пе еді?.. Сол Сулла саған сайысуды бұйырады... Сен сайысасың!.. Олимптің құдай атаулысы куә... сені сайыстырмай қоймаймын!— деді.

Спартак өлгендердің бірінің семсерін ала сала, жолбарыстай атылып барып Сулланы турап-турап тастасам ба екен деп бірнеше рет оқталды. Бірақ соның бәрінде де өзінің әлдеқандай бір кереметпен күштеп ұстап қалды.

Ақырында ол, не істеп жүргенін өзі де сезбестен, жердегі қалқан мен семсерді алды да, aшу қысып булыққан қатты дауыспен:

Мен қорқақ та, варвар да емеспін, Лудий Сулла, мен сенің ләззат алуың үшін сайысқа шығамын, бірақ сенің барлық құдайларың куә болсын, осыдан бақытсыздыққа тап болып, Арториксті жаралай қалатын болсам...

Әлдеқайдан шыққан әйелдің ащы даусы гладиатордың ашумен айтып тұрған сөздерін бөліп жіберді. Отырғандардың бәрінің де назары дауыстың шыққан жағына ауды.

Сулла сыртын бере отырған түкпірдегі есіктің кіреберіс: табалдырығында Валерия тұрды, оның жүзі шөлмектей болып қуарып кеткен еді.

Сулла жіберген құл іздеп барғанда Спартак Валерияның бөлмесінде болатын. Мұндай бейуақыттағы шақыруға рудиарий қайран қалып, Валерия да қатты қорыққан-ды. Спартакқа өткен жолғыдан да бетер қатерлі қауіп төнген екен деп түйген ол. Сондықтан фракиялыққа деген сүйіспеншілік билеген Валерия әдеп сақтау, сақтану және ұстамдылық ережелері атаулыны былай тастап, сол күнгі кеште ішкілік болып жатқан триклинийге тартқан-ды.

Матрона есік алдында портьераны бетке ұстап, гладиаторлардың жаншошырлық сайысын, Спартак пен Сулланың арасында болған онан соңғы оқиғаларды бастан мін көріп тұрған еді.

Сулланың Спартакты сүйген досы Арторикске қарсы сайысқа шығуға зорлауын көрген, Спартактың Суллаға, күш көрсетіп, лағнат айтумен тынатыны күмәнсіз, алғашқы қызу сөздерін естіген Валерия бұл іске дереу өзі арпаласпайынша, Спартактың мерт болатыны сөзсіз екенін түсінді.

Сондықтан ол дауыстап жіберіп Сулла мен оның қонақтарының назарын өзіне аударып әкетті.

— Валерия! — деді таңданған Сулла, отырған ложасынан ұмтыла түсіп, бірақ оған денесін тәтті-дәмді тағамдар мен фалерн шарабынын буы сол араға шегелеп қойғандай болып сезілді.— Валерия! Сенбісің!! Бұл арада... мезгілсіз уақытта қалай жүрсің?..

Жұрттың бәрі де орындарынан тұрып немесе бойын билей алмағандықтан тұруға тырысып жатыр, әркім хадери-халінше матронаға құрмет көрсетіп, бірақ үн-түнсіз амандасқан болып жатыр.

А деген бетте жүзі берендей қып-қызыл, ал одан кейін өлердей қуарып кеткен Ювентина ложадан ептеп сырғып барып, столдың астына лып беріп кіріп кетті де дастарханға орана қалды.

— Бәріңізге де сәлем, Сулла мен оның құрметті қонақтарына құдірет жар бола берсін! —деді Валерия арада бір минут өтісімен және сол уақыттың ішінде өзіне-өзі келе кең залдың ішін көзбен бір шолып өтіп. Бұл екі арада ол Спартакпен де өзара түсінісу ишаратын білдіріп қабақ қағысып үлгірді. Рудиарий ұрысты бастамай, назарын Валерияға аударған күйі қалшиып қарап тұрып қалды; оның мұнда келуі Спартакқа құдайдың жазымыштан тыс төтенше жіберген рақымындай көрінді.

Аң-таң болған Сулла матронаға қараған еді, Валерия жымия күліп тұрып, оған:

— Сулла, сен мені сан рет думанға шақырдың, бүгінгі кеште мен өз төсегімде өзім ұйқтай алмай және осы залда болып жатқан көңілді дауыстарды естідім де, дастархан басына киетін киімдерімді киіп, осында келіп достық шарабын көтермек болдым, сонымен бірге сенің денсаулығың үшін қам ойлап түнгі сағат бірден қалмай өз бөлмеңе қайтуға сені көндірейінші дедім. Бірақ мен мұнда келіп жалақтаған семсерлерді, жерде жатқан өлі денелерді көрдім. Мұндай сұмдық бола ма екен? — деді матрона назалы, күйінішті кейіппен. — Цирктер мен амфитеатрлардағы қисапсыз көп кісі өлімін азырқанып, адыра қалған варварлық салтты тағылық шабытпен қайта құрмақ пе едің? Көңіл көтергенде өлім аузындағы жанның тартқан азабымен сусындап, құса және күйінішпен ышқынып шыққан жантәсілі — сандырақ сөздерді шараптың уыты жайылып күрмелген тілмен қайталағыларың келе ме? — деді.

Жұрттың бәрі бастарын төмен салып, үн-түнсіз қалды. Алғашқы кезде бірнеше сөздің басын құрамақ болған Сулланың өзі де айыптаушысы қылмысын мойнына қойған адамдай жақ жаза алмады.

Тек гладиаторлар ғана, әсіресе Спартак пен Арторикс, Галерияға шын сүйіспендік, алғыс сезімін білдіріп, сүйсіне қараумен тұрды.

— Кәне, сендер,— деді бір минуттан соң Сулланың әйелі құлдарға, — мынау өліктерді дереу жинап алып, жерлеңдер; еденді жуыңдар да, оған хош иісті әтір, май себіңдер, сонсоң Сулланың мурриндық кесесіне фалерн шарабын құйып, достықтың белгісі үшін оны қонақтарға жағалай қыдыртыңдар.

Құлдар Валерияның әмірін қолма-қол орындауға кірісті, гладиаторлар да жай-жайына кетті.

Сонымен, санаулы ғана қонақтар роза гүлінің жапырағын салған достық кесені ләм-мимсіз думанда отырғандарды бір айналып шықты; бұдан соң отырғандардың бәрі де тым-тырыс үндемей, бірінің соңынан бірі аяқтарын тәлтіректей басып триклинийден шыға бастады; олардың кейбіреулері осынау үлкен кең сарайдың, қонаққа арнаған бөлмелеріне тарап, енді біреулері көршілес Кумыға қарай кетіп жатты.

Сулла ложаға қайтадан құлай кетіп, әлдеқандай бір терең ойға кеткен кісіше үн-түнсіз жатты, ал шын мәнінде ол мастықтан есі-түсін біле алмай қалған болатын. Валерия оны жұлқылап:

— Таң сарғайып атып қалды; сен өз бөлмеңе бармаушы ма едің? — деді.

Осы сөздерді естігенде Сулла басын әрең көтеріп, көмейіне кептеліп қалған сөздерін біртіндеп тасымалдап былдырақтай бастады:

Сен... триклинийді... ойрандап мені... сауық-сайранымнан... айырдың, Юпитер Статор куә... бұл оспадарлық... Эпафродиттің... диктатордың, Бақытты Сулланың, аруағын қорлау... құдіреті күшті құдайға аян... мен Римде... бүкіл дүние жүзін билеп-төстеушімін... сондықтан маған ешкімнің де қожалығының керегі жоқ... керегі жоқ...

Валерия оған аянышпен, сонымен бірге жеккөрушілікпен де қарады. Сулла сөйлей берді...

— Метробий... қымбатты Метробийім, сен қайда жүрсің... Маған келіп қол ұшын берсейші... Қуып жібергім келеді... маған мұның керегі жоқ... ішінде баласымен кетсін... ол баланы өзімдікі дегім де келмейді...

Валерияның қарақат көздерінен aшу ұшқыны жарқ ете қалды. Ол жұдырығын түйіп қолын қатулана сілтеп, жиренішті кейіппен:

— Ей, Хризогон, құлдарды шақыр да мына қожайыныңды ұйықтайтын үйіне алып баруды тапсыр, өзі мас, өлер-тірілерін білмей қабыршыдан бетер атау кересін жеп әбден күпті болыпты! — деп дауыстады.

Сулла түске жақын оянды. Соңғы күндері ол жаратын, келер күннің бірсыпырасын ұйқымен өткізді. Валерия кірпік ілген жоқ.

Сулла түске жақын оянды. Соңғы күндері ол жараның зардабынан бұрынғыдан бетер азап шегуде болатын. Жара сыздай қышып жанына сая таптырмады. Ол төсегінен әрең тұрып, көйлек сыртынан кең тогасын жамылды, өзін күтуге қойған құлдарын ертті де өзінің жан досы Хризогонның иығына асылып, дори үлгісіндегі тамаша бағаналармен безенген кең атриумды бойлай, моншаға беттеді.

Сулла термдер мен күту залынан етіп, шешінетін бөлмеге қабырғалары мрамордан соғылған, едені әшекейлі шағындау әсем залға келіп кірді. Бұл залдан шығатын үш есіктің бірі — суық сулы душ бөлмесіне, екіншісі — жылы сулы бассейн залына, үшіншісі — ыстық булы бөлмеге алып баратын.

Жастық төселіп қызыл матамен қапталған мрамор орындыққа келіп отырған Сулла, құлдары шешіндіріп болған соң ыстық булы бөлмеге келіп енді.

Ыстық булы бөлме де мрамордан жасалған-ды, оның еденінде бірнеше тесік бар, олардан бөлмеге қызу беретін ыстық ауа келіп тұрады.

Он жақта мрамордан жартылай дөңгеленте жасалған, ішінде мрамор орындықтар қойылған отауша, ал оған қарама-қарсы ыстық сулы шағын бассейн бар.

Сулла отаушаға кіріп отырысымен әртүрлі мөлшердегі темір гирлерді алма-кезек көтере бастады, бұл гирлер моншаға түсушілердің гимнастикалық әралуан қимылдар жасап, сол арқылы бусанып терлеуі үшін қойылған. Отаушадан шыға сала ол ыстық сулы бассейнге түсті. Мрамор орындыққа жайғасып отырып алған ол, жүзінің жадыраңқылығына қарағанда, өзің соншалық сергітіп жіберген ыстық судың игілігін мейлінше көріп отырғандай еді.

- Айқай-қай... Көптен бері көрмеген рақатты жаңа көрдім-ау... Диодор қайдасың, тез, тезірек,— деді ол, ысқылаушы міндетін атқаратын құлдардың біреуіне,— ысқыны ал да, мына бөртпелі жерлерімді ыса көрші.

Бұдан соң Сулла Хризогоннан:

- Сен менің осыдан үш күн бұрын жазып болып, кеше өзіңе табыс еткен «Комментарияларымның» жиырма екінші томын қызыл пергаментпен мұқабаладың бa? — деп сұрады.

— Әлбетте, қайрымды мырзам, тек сіз берген данасын ғана емес, көшірмеші құлдар жасаған он дана көшірмені де мұқабалап қойдым.

— Жарайсың, Хризогоным... сен, демек, он дана көшірме жасату жөнінде де қам ойлаған екенсің ғой? — деп сұрады, Сулла шын риза болып.

— Әрине, солай, тіпті көшірмені тек соңғы томнан ғана емес, барлық томнан да жасаттым, өйткені бір дама осы вилланың кітапханасына, екінші дана Римдегі үйіңнің кітапханасына, үшіншісі — менің кітапханама қойылсын, ал әрбір томның басқа қалған даналарын Лукулл мен Гортензийге сыйлайын деп ойладым. Мұншама дананы әр жерге таратқанда, мен мұнымен сенің шығармаңды өртеніп немесе жоғалып кетуден сақтауды көздедім.

— Тезірек барып байқашы, анда не болып жатыр? Шешінетін үйден әлдеқандай бір қаңқу естігендеймін бе, немене,— деді Сулла Хризогонға.

Хризогон ванна бөлмесінен дереу шығып кетті.

Кеше кешкі ішкіліктен бе, кім білсін, жүзі бұрнағы күндердегіден де бетер қуарып, реңі қашқан Сулла жанға батқан ауруға шыдай алмай, кенеттен бебеу қаға бастады. Ол бұрынғысындай, кеудесі қысып бара жатқанын айтты. Сондықтан Диодор ысқылауды тоқтата салып, Сулланың азаттық берген адамы және дәрігер, оның ізімен бірге жүріп, бірге тұратын — Родос адамы Сирмионды шақыруға жөнелді.

Ұйқы меңдеген Сулла басын бассейннің жиегіне сүйей, ұйқтап кеткен кісіше қылжиды да қалды.

Бірнеше минут өткен соң Хризогон қайтып келген еді, Сулла селк етіп басын жұлып алды.

— Саған не болды?—деп сұрады абыржыған Хризогон бассейн жанына жүгіріп келіп.

— Түкте болған жоқ... әлдеқалай бір ұйқы... Тыңдап тұрмысың, мен бір түс көрдім.

— Не көрдің?

— Өткен жылы қайтыс болған сүйікті әйелім Цецилия Метелланы көрдім, ол мені өзінің қасына шақырды.

— Бұл сияқты жалған нәрсеге көңіл бөлме...

— Жалған нәрсе? Түс туралы бұлай ойлап не керек, Хризогон? Мен әрқашан да түске өте зор иланыммен қарадым және қашан да болса түсімде алла өзіме не бұйырса, соны істедім. Ешқашан одан опық жеп те көрген емеспін.

— Сен бұл арада жорықтарың туралы айтқың келетін болса, онда жеңіске, түске сену арқылы емес, өзіңнің ақылың мен ерлігің арқылы жетіп отырдың.

— Ақылым мен алғырлығымнан да гөрі, маған күле қараған тағдырдың көмегі көп тиді, сондықтан да мен тек соған ғана сендім, Хризогон. Маған сенер болсаң, бәрінен бұрын, менің ойланып-толғанып жатпай, уытты жасаған жорықтарым өте-мөте нәтижелі болып шығып отырды.

Көбісі қаныпезерлік болғанымен, бірсыпырасы шынында да ұлы және даңқты істердің еске түсуі Сулланы тыныштандырып, оның ажарын енгізгендей болды. Сондықтан Хризогон Суллаға, өзінің әмірі бойынша Кумыдан Граний келіп, бұйрық күтіп отырғанын хабарлауды лайық көрді.

Гранийдің атын құлағы қалай шалды, солай экс-диктаторды кенеттен ашу қысып, әні бұзылып сала берді көздері шатынап, қарлыққан дауыспен езеурей:

— Дереу... осында... алып кел, ол арсызды... менің әмірімді қорлап... өлімімді тілеген бүкіл дүние жүзіндегі бірден-бір адам сол,— деп айқай салды.

Осыны айтты да ол арбиған, саусақтарымен бассейннің ернеуін қалшылдай, бүре түсті.

— Алдымен ваннадан шығып алып, сонан соң шақыртсаң қайтеді?..

— Жоқ... атама... тез... осында... алдыма алып кел...

Хризогон шығып кетті де, айтқанша эдил Гранийді ертіп қайта кірді.

Граний жасы қырықты қусырған, алпамса денелі зор адам еді; қарапайым және суық жүзінен көлгірліктіп, ашудың нышаны білініп тұратын. Бірақ ванналы бөлмедегі Суллаға келгенде сұры мейлінше қашып, өзіндегі қорқыныштың ізін жасыра да алмады. Қайта-қайта тәжім етіп, Сулланың қолын үсті-үсті сүйе берген ол, үрейлі қалтыраған дауыспен:

Мархабатты ұлы Сулланы құдай мәңгі бақи желеп-жебей берсін!—деді.

Осыдан үш күн бұрын сен бұлай деген бе едің, екі жүзді сұм! Мемлекет қазнасына айып төлеуге өзіңді әділеттікпен міндеттеуші менің үкімімді тәлкек етіп: айыпты төлегім келмейді, енді бірер күннен қалмай Сулла өледі, сонан соң мен айып төлеуден босаймын, деп өңештеген едің ғой.

- Атай көрме, бұлай деген жерім жоқ мұндай жалаға ешуақытта да илана көрме...— деп күбілжіді зәресі ұшқан Граний.

— Қорқақ, енді міне құрдай жорғалап, қалтырап тұрғаның? Жұрттан асқан ең құдіретті, ең бақытты адамға тілін тигенде неге қалтырамадың... Қорқақ!..

Ашу кернеп кеткен Сулла осыны айтып, жазықсыз адамды беттен пәрменімен қойып кеп жібергенде, ол рақым сұрап зар илеген күйі, бассейннің жанына құлап түсті.

— Рақым ет... аясайшы... кешіре гөр!..— деп жалынды бейбақ жан.

— Рақым дейді!— деп ақырды ашулы Сулла.— Ауыр дерттің азабын тартып жатқан күнімде өзімді балағаттап, даттаған саған қандай рақым керек? Сен қорқақ қазір табанда, менің көз алдымда өлуге тиіссін... сенің ақтық рет жантәсілім бергеніңді, қорқырағаныңды көруге ынтықпын.

Сулла жынданғандай өзін-өзі ұмытып, екілене дауыстап:

— Ей... жалқаулар қайда жоғалып кеттіңдер... Ұстаңдар мынаны, сілейтіңдер, менің көзімше... өшіріңдер үнін... өлтіріңдер!..— деп құлдарын шақырды.

Бұған құлдардың бірден белбайлай қоймағанын сезген соң, ақтық күшін салып жантүршігерлік дауыспен:

— Өлтіріңдер деймін мынаны, әйтпесе, Эриннийдің шырағы мен жыландары куә, бәріңнің де қол-аяқтарыңа қазық қақтырып өлтіремін!—деп ақырды.

Құлдар эдил байғұсқа жабылып кетті, еденге алып ұрып, жұмарлаған күйі күрсілдетіп ұрып, тепкінің астына алды, ал Сулла, қызыл көрген жыртқыш аңша аласұрып, есі-түсі қалмай:

— Бәрекелді! Қаттырақ! Ұрыңдар... тепкілесеңдерші! Буындырыңдар малғұнды!.. Өлтіріңдер... тамұқтың барлық құдайлары үшін буындырыңдаршы!..—деп айқайлayмен болды.

Тегеуріні басым төрт құл бірден жабылған Граний, оларға қарсы қару жасап, қорғанумен болды.

Құлдар алғашқы бетте, самарқау араласып, тиіп-қашып қана ұрған еді, бірақ өздерін Граний де ұра бастаған соң, олар ашына қимылдап кетті де, байғұс эдил тұяқ серпе алмай қалды; сол мезетте құлдардың бірі оны қос қолдап кеңірдектен алды да, кеудесіне аттай мініп, бас-аяғы бірнеше секунд ішінде демін бітіріп тынды.

Ал, көздері шарасынан шығып, аузынан ақ көбік атқан Сулла, сорлы жанды азаптаудың қызығына түсіп, жемтік қолына түскен жыртқыш аңдай қатыгездікпен мейірі қанып, әлсіреген дауыспен әлі де:

— Бәрекелді!.. Қаттырақ... жанышта... буындыр! — деп айқайлаумен болды.

Бірақ Граний жан тәсілім берген мезетте, езеурей айқайлап өлердей қатты ашу буып қалжыраған Сулла да, бассейнге етпетінен түсті де, ешқашан аузынан шығып көрмеген әлжуаз үнмен, қырылдап:

— Жәрдем етіңдер... үзіліп барамын!.. Жәрдем!..— деді.

Күні кешегі диктатордың жүзі қуарып, қас-қабағы жабылып, қайнасқан тістері шықыр-шұрық етті де аузы-басы малжаңдап қисайып кетті.

Хризогон мен құлдар әбігерге түсіп Сулланың есін жинатудың әрекетін жасап жатқан уақытта, кенеттен ұстаған күшті жөтел диктаторды селкілдетіп ала жөнелді, арада азғантай ғана уақыт өтісімен аузынан қан ақтарылып, тынысы тарылып, жұмулы көздерін аша алмаған күйі жан тапсырды.

Сөйтіп, ұлылығына қаныпезерлігі сай бұл адам, алпыс жасында осылайша дүние салды. Оның зор таланты мен адамгершілігінен қатыгездігі мен пітнәлығы басым болды. Ол ұлы істер істеді, бірақ сонымен бірге өз отанын көптеген бақытсыздыққа ұшыратты, ұлы көсем болып даңқы шыққанымен тарихта өзін нашар азамат деген із қалдырды; сондықтан оның өз өмірінде істеген істерін зерттегенде, онда ерлік пен қайраттың, қанқұйлылық пен жырындылықтың қайсысы басым болғанын ажырату қиын еді.

Ұзақ уақыт бойы Суллаға қарсыласқан, Марий партиясынан шыққан консул Кней Папирий Карбонның,: Сулланың кеудесіне ұялаған арыстан мен түлкіге қарсы күрескенде маған арыстаннан да гөрі түлкіні түсіру қиынырақ болды дейтіні де сондықтан-ды.

Сулла жантәсілім қалай берді, солай дәрігер Сирмионды ертіп ванна бөлмесіне енген Диодор құл табалдырықтан аттай бере-ақ:

— Римнен шапқыншы келді... қолында аса маңызды Киты бар, әлгі...— деп дауыстап қоя берді.

Бірақ дәл осы араға келгенде құлдың сөздері көмейінен көлденең тұрды да қалды: Сулланың қазасына тап болған жұрттың сасып-сабдырап жүргенін көрді.

Бөлмеге қарай ұмтылған Сирмион өліктің сүйегін дереу ваннадан шығарып алып, еден үстіне төселген жастық ложаға әкеп салуды ұсынды, сонан соң зерттей бастады, тамырын ұстады, жүрегін тыңдады, сөйтті де қайғылы пішінмен басын шайқап:

— Әлбетте... Өлді!—деді.

Диодордың соңынан ілесе Эвтибиданың хат әкелген құлы да ванна бөлмесіне келді; тап болған оқиғаны көріп үрейленіп, таң-тамаша болған күйі көпке дейін бұрышта сілейіп тұрды да қалды; сонан соң өзіне бір белді адам болып көрінген Хризогонның жанына келіп оған хатты беpiп:

- Біздің бикеш, Эвтибида сұлу, осы хатты Сулланың өз қолына табыс ет деген еді, бірақ құдай мені жұрттан асқан ұлы адамның қазасының үстінен шығуға душар еткен соң амалым не, оның атына жазылған хатты енді саған берейін,— деді.

Басына қайғы түсіп есі шыққан Хризогон, хатты лып еткізіп алды да, оған ешқандай мән де берместен, көйлегі мен туникасының арасына тыға салып, қожайыны және қамқоршысының өлі денесімен әурелене берді.

Сулланың қазасы туралы хабар үйдегілерге де жетті. Жұрт әбігер болды да қалды. Құл атаулы тегіс дүрлігіп ванна бөлмесіне жиналып азан-қазан болды. Арада бірнеше секунд өтісімен асыға-аптыға комедиант Метробий да келіп жетті. Оның басқа көзге төпеп Римнен келіп күткен беті осы еді.

Үстіндегі киімдері алқам-салқам, өңі қашып, көз жасы сорғалаған бойы, ол да ванна бөлмесіне келіп кірді.

— Жоқ... бұл мүмкін емес!— деп сұңқылдады, ол.— Жоқ... жоқ... бұл өтірік...

Сулланың өлігін көрген жерден өкіріп қоя берген ол, жансыз дененің жанына келіп отыра қалды да, оны екі беттен ерсілі-қарсылы сүйгіштеп:

— Теңдесі жоқ жан досым-ай, өліміңді көзіммен көре алмадым... Ақтық сөздеріңді естіп, ақырғы рет сүйгізе алмай арманда кеттім, Сулла, жан досым, қымбаттым, қайран Сулла!—деп өксіп жылай берді.





VIII ТАРАУ. СУЛЛАНЫҢ ӨЛІМІНІҢ АҚЫРЫ

Сулланың өлімі туралы лакан Италияға өте тез тарады, барлық жерлерде, әсіресе, Римде күшті әбігер туғызды.

А дегенде жұртта жалпы аңырушылық қана болса, одан кейін тасқаяқтай қағыстырып сұрастыру, зерттеу басталды; кенеттен келген өлімнің неліктен, қалай қашан сап ете қалғанын жұрттың бәрі де білсек дейді.

Олигархтар партиясы, патрицийлар мен байлар ұлы адамның өлімі халық басына түскен ауыртпалық, орны толмайтын қаза деп қайғырды: олар жар салып батырды жерлегенде оған императорлық құрмет көрсетілуін, республиканы сақтаушы және пайғамбар деп санап, оған ескерткіштер орнатып, шеркеулер салуды талап етті.

Бұларды Сулланың қолынан азаттық алған он мың құл қостады; Сулла оларға проскрипцияның құрбаны болғандардың мүлкінің бірсыпырасын таратып берген-ді.

Бұл он мың адам қай жағынан болсын Суллаға борышты еді және одан қол үзіп кете алмайтын себебі сыйлағандықтан да емес, сонымен бірге Сулла өлген соң оның өзімізге жомарттық істеп беріп кеткендерінен айрылып қаламыз деп қорықты.

Митридатқа қарсы соғыстарда және Марийге қарсы азаматтық соғыста Сулланың жасағында болған бұлардан басқа, Италияда тағы да жүз жиырма мың бұрынғы легионерлер бар. Бұл легионерлер көбінесе қалаларда тұрады, ал ол қалалардың бұрынғы тұрғын халқын Сулла Марийға қарсы соғыста қырғанын қырып немесе босатып жіберген. Диктатор жеңілген дұшпанының мүліктеpiн легионерлеріне бөліп берді, соның үшін бұл жүз жиырма мың оны төбесіне көтерді. Сондықтан бұлар да Сулла не істеп кетсе, соның бәрін жан сала қорғауға әзір.

Сөйткенмен, бұл күшті партияға жүз мыңдаған айдаушылар, Сулланың рақымсыздығының құрбаны болған туындаған басқа да адамдар, Марий партиясының сансыз көп және күшті қалдықтары қарсы тұрды. Сулланың барлық дұшпандары өздерінің туысқандарын достарын өлтірген, олардың тұрмысын шайқалтқан адамға ашықтан-ашық лағнат айтып, жаңа өзгеріс болуын тіледі, үмітпен кек алуға шақырды.

Бұларға келіп плебейлер қосылды, Сулла оларды да толып жатқан праволарынан, дербестігінен айырған; демек, олар да сол праволарының қайтарылуын тілейді.

Міне, сондықтан да экс-диктатордың қазасы туралы хабар Римде көп жылдардан бері болып көрмеген толқын, даурығыс, алып-қашты әңгімелер, өрекпулер туғызды.

Форумда, базиликаларда, портиктардын астында, сарайларда, көшелерде, дүкендерде, базарларда — жерлердің бәрінде де топталған әралуан жастағы, әртүрлі жағдайдағы адамдар, бәрі жаңалық хабарды естіп біліп, мим біріне-бірі жеткізуде, тап болған бақытсыздыққа ақырында республиканы құлдық бұғаудан құтқарған құдайға одан да бетер күшті алғыс жаудырды. Ұрыс-керістер шығып өзара қоқанлоқылар естіледі, ішке бүккен ежелгі ашу-кектің ұшқыны кейде сыртқа да тебеді.

Бұл толқын барған сайын күшейе түсті. Әртүрлі партиялардың консулдары бұған дейін өзара жасырын күресіп келген болатын. Енді шабыт күшейіп ұстасқан дұшпандар сапқа тұрды, енді екі партияның да қызметі және беделі жағынан теңбе-тең көсемдері бар.

Көптеген сенаторлар, азаматтар мен еркіндік алғандар күйінгендіктің белгісі етіп сақалдарын өсіріп қоя беріп, үстеріне қара тогалар киіп қаралы түрмен қала ішінде жүрді; кептеген әйелдер де қара жамылып, шаштарын жайып Сулланың өліміне байланысты Римге аса зop қатер төнгендей-ақ, құдайдан рақым тілеп шеркеуден шіркеуге жүгірді.

Сулланың әліміне қуанған дұшпандары Форумдар мен көшелерді қыдырып жылағандарды қағытып, тәлкек етіп, мазақтаумен жүрді.

Қаланың орта шеніндегі заңдар қағылатын ерекше тақталардан Сулланың өлімінен үш күн кейін, мынадай эпиграммаларды оқуға болатын еді:

Диктатор Сулла дандайсып

Римге қожа мен, деді;

Есуастық желікке

Жібермес тәңір пендені:

— Салмақ еді Римді

Көз көрмеген азапқа,

Сол үшін енді болсын ол

Құрт-құмырсқаға жем, деді.

Кей жерлерде мынадай жазулар жазылып қалған. «Тойға жұмсалатын шығындар туралы заңдар жойылсын! Трибундардың ешкім қол сұқпайтын дербестігін талап етеміз!» Сулланың жексұрын деспоттығын өте-мөте әйгілейтін осы заңдар болатын. Кей жерлерде: «Кай Марийдің даңқы арта берсін!» деген жазулар да тұр.

Бұл фактілер, тіл тигізулер жұрт ойының ауқымы өзгергенін даусыз сыпаттайтын еді; Сулланың тірі кезінде-ақ оған өзінің қырғи қабақтығын жасырмайтын консул Марк Эмилий Лепид және халық Марий партиясы енді өз жағымда деп сеніп, тартынбай қимылдады.

Екінші консул, Лутаций Катул, мұның керісінше өзінің Сенат пен заңдар жағына табан тіреп тұрып қалатынын білдірді.

Бұл аласапранға, әрине, Катилина да араласты. Сулламен әрдайым жақсы қатынаста болып келгенімен, ондағы арман, борыш пен шабыт оған жаңаны іздетті, өйткені бұл жаңадан ол ешқандай шығын шығармай-ақ көп пайда таба алатын еді. Сондықтан да Катилина мен оның достары наразы адамдардың арасында үгіт жүргізіп, олигархияға деген өшпенділіктің онсыз да тұтанғалы тұрған отына май құюмен болды.

Тек Кней Помпей мен Марк Красс қана қандай жолы мен болсын жұрттың олқын-толқынды ойын басуға, оларды заңды сыйлауға ұйытып және жаңа азамат соғысы нұсқан келтіруі мүмкін, отанға, республикаға жанашушылыққа мойыту үшін өздерінің зор атағы мен беделін жұмсап Митридатты жеңген даңқ иесі марқұмға қандай құрмет көрсету мәселесін талқылау үшін Сенат Гостилий куриясында бас қосты.

Курияның галереялары, онымен жапсар үйлер халыққа лық толды. Сенаторлар отыратын орындарда өрекпі абыржу, үздіксіз қимыл қозғалыстар бар екені байқалады.

Жиналыс председателі өзінің ерлігімен және данышпандығымен үздік шыққан бұрынғы консул Публий Сервилий Изаурик болды; ол мәжілісті ашты да, Квинт Катулға сөз берді. Катул өзінің қарапайым, әрі қайрымды сөздерінде Сулланың дұшпандарына тіл тигізбестен, марқұмның қолымен жасалған даңқты істер туралы —Африкада қолға түсірілген Югурт туралы да, жанында талқандалған Архелай туралы да, жеңілгеннен кейін Азияның қойнауына қарай қуылып тасталған Митридат туралы да, Афинының алынуы және азамат соғысының апатты өртінің сөндірілуі туралы да— түгел еске сала келіп, Сулланың батылдығы мен ерлігін көрсетіп, сенаторлардан бұл адамға оның және ол қолбасы, көсемі болған Рим халқының атағына сай жерлеу құрметін көрсетуді өтінді.

Сөзінің қорытындысында ол Сулланың сүйегін үлдемен бүлдеге орап, салтанатты түрде Кумыдан Римге әкеліп, Марс алаңына жерлеуді ұсынды. Катулдың бұл қысқаша сөзін сенаторлар түгел мақұлдады, бірақ галереядағылардың арасынан мұны жактырмаған наразылық дауыстар естілді.

Курттың айқай-шуы басылған сәтте, Ленид орнынан тұрып:

- Уа, сенатор отағасылар, мен өзім істес болған, атақты ержүрек, әрі мархабатты жан деп бағалаған адам Катулмен пікірімнің бүгін қосылмайтын болғанына қатты қынжыламын; бірақ ол менің байқауымша, бұл сияқты орынсыздығы былай тұрсын, сонымен бірге зиянды да, белгісіз де ұсынысты мемлекеттің мүддесі, отанымыздың абыройы үшін емес, дәлірек айтқанда, өзінің мархабатты жүрегінің ықпалымен көлденең тартып отыр ма деп ойлаймын. Ол Луций Корнелий Сулланың пайдасы үшін оның сүйегіне императорлық құрмет көрсетіп Марс алаңында патша ағзам дәрежесінде жерлеуге бұл сияқты мәртебелі жиналыстың назарын аударуға тиіс дәлелдердің бәрін келтіріп өтті. Бірақ Сулланың отанға келтірген күйзелістері, отанның сағын сындырған кісі өлтірулері туралы, оның бер жағында — қысылып-қымқырмастан, жасқанбастан ашық айталықшы — бұзақылық істері өз атына кір келтіргені туралы айтуды ұмытты немесе әдейі айтқысы келмеді,— деді.

Осы мезетте сенаторлар арасынан бұған наразылық білдірген дабыр көтерілген еді, галереядағылар қайта оны қостап сатырлата қолшапалақтап қоя берді.

Ватия Изаурик кернейшілерге ишарат білдіріп еді, олар кернейлерін боздатып, сонымен жұртты тиыштық, у сақтауға шақырды.

— Осы, ашық айталық та,— деп Эмилий Лепид сөзін одан әрі сабақтай түсті,— Сулланың есімі Рим үшін жаншошырлық нәрсе. Экс-диктатордың атына кір келтірген қылмыстар мен бұзақылықтар істегені себепті бұл есім тек отанның, қадірі кеткен заңдарын, трибундардың түскен беделін, консулдардың аяққа басылып сынған сағын, ел басқарудың ережесіне айналған деспотизмді, мың-мыңдаған жазықсыз нақақ адамдарды қалай болса солай қыруды, масқаралық проскрипцияларды талауды, зорлауды, ұрлықты және отанға зиян тигізіп, республиканы құлату үшін ол адамның атынан жасалған басқа да жолсыздықтарды еске түсіреді. Міне, есімі әрбір адал ниетті азаматтың ойына тек қайғы салатын бұл адамға, өзінің ойына не келсе соның бәрін заңға айналдырған адамға біз бүгін құрмет көрсетіп, салтанатпен жерлеп, оның қазасын бүкіл халықтық қаралы күн етпекпіз.

Бұл не болғанымыз?.. Республиканы бүлдіруші Луций Сулланы, сол республиканың негізін салушылардың бірі Публий Валерий Публиколаның қасиетті зираты тұрған Марс алаңына жерлемекпіз! Ол араға Сенаттың арнаулы қаулылары бойынша, өткен уақыттың асқан ержүрек, даңқты адамдарының сүйегі қойылған жерге, заманымыздың игі жақсы, үздік адамдарын жер аударған немесе өлімге душар еткен адамның сүйегін қалай қоймақпыз? Өткен заманда ата-бабаларымыздың ізгілік үшін награда етіп жасағандарының бәрін аяққа баспақпыз ба? Өзіміздің бойымыздағы қасиетімізге, ар инабатымызға қонымсыз осыншалық жаман іске неге басамыз?!

Әлде, мұнымыз Сулланы жақтап шайқасқан және қазіргі уақытта Италияның өте-мөте шұрайлы жерлерінде, Сулланың өте-мөте аюдай ақырып рақымсыздық барын бәрінен күштірек төккен жерлерінде орын теуіп отырған жиырма жеті легионнан қорыққандық па? Немесе Сулла өзінің қалауы, есуастығы бойынша біздің салтымыз бен заңдарымызды бұзып, ерік берген, ең қасиетті және құрметті атаққа ие қылған, оның барып тұрған арам ниетті он мың құлынан қорыққандық па?

Онжорғалаушылықтың әсерінен және барлық жерде Сулланың құдіреттілігі сепкен қорқыныш үрей салдарынан халық пен Сенатты отанымыздың заңдарын қорғауға шақыруға бірде-бір жанның батылы бармай айтпай-ақ қояйын; алайда, Римді желеп-жебеуші құдайлар үшін, сенатор отағасылар, айтыңдаршы, қиянатшыл адамды әділетті деп тануға, барып тұрған кесепатты және жалғаншы адамды ұлы жан деп дәріптеуге, аса көрнекті және дегдары ерлерге ғана көрсетілетін қасиетті, құрметті Римнен туған ұл атаулының ішіндегі ең жексұрынына, ең арам ниеттісіне көрсетуге сендерді душар етіп отырған не?

О, сенатор отағасылар, отанымыздың болашақ тағдырымнан мүлде торығып кетпеуіме мүмкіндік беріңіздер, бұл мәртебелі жиылысқа әлі де болса ерлік, ізгілік, әркім өз қасиеті мен ар-инабатын сезушілік лайық деп үміт артуыма рұқсат етіңіздер; рим сенаторларында бас көтермес қорқақтық емес, өзінің ұлылығын мейлінше сенушіліктің басым екенін көрсетіңіздер.

Луций Корнеллий Сулланың сүйегін ұлы азаматқа және атақты императорға арналған құрметпен Марс алаңына апарып қою туралы жасалған ұсынысты азаматтық жаңа алжасудың белгісі, орынсыз және әділетсіз декрет деп тауып оны ада-күде аяқсыз қалдырыңыздар.

Консул Марк Эмилий Лепидтің батыл және күшті сеніммен айтқан сөздерін жұрт ду қолшапалақтап қабыл алды. Қолды галереяға жиналған жұрт қана емес, сонымен бірге, көптеген сенаторлар да шапалақтады.

Жұрт тыныштала бергенде, Римдегі ең жас және сүйкімді, сонымен бірге өте-мөте білікті де сенаторлардың бірі Кней Помпей Великий орнынан тұрды; ол өзінің тым жатық және сырлы болмағанымен — онша сөзуар адам емес болатын, тереңнен тартып шын көңілден айтқан сөздерінде қаза болуымен байланысты Луций Сулланы мақтады. Ол оның тамаша ерліктері мен ізгі істерін асыра мадақтап жатпады, ол сияқты сөгуге тұрарлық өрескел істері мен масқаралық мінездерін де бүркеген жоқ, бірақ бұл жаман атақтарды Сулланың өз басына емес, мемлекет басында отырған уақыттағы жаншошырлық ісіңнен туған өктемдік қажеттігіне, аласапыранға ұшыраған республиканың қолайсыз жағдайларына әкеліп таңды.

Помпейдің әрі қарапайым, әрі мәнді, қалтқысыз сөздері жұрттың бәріне де, әсіресе, сенаторларға қатты әсер етті. Одан соң, Лентул Сура мен Квинт Курион жиналысты консул Квинт Лутаций Катулдың ұсынысына қарсы бағыттаймыз деп текке арам тер болды.

Катулдың ұсынысы дауысқа қойылғанда, оны бұл жиылысқа қатысып отырған сенаторлардың бестен төрті жақтап шықты.

Кейбір сенаторлардың талап етуі бойынша, жүргізілген жасырын дауыс берудің нәтижесі мынадай болды: Катулдың ұсынысын жақтаушылар үш жүз жиырма жеті, ал оған қарсы шыққандар тоқсан үш-ақ болды.

Сонымен Сулланың партиясы жеңіп, қызу наразылық үстінде жиналыс жабылды, бұл наразылық Гостилий куриясынан комицияларға тарады, әралуан қызу қыр көрсетулердің шығуына себепкер болды; біреулер Лутаций Катулды, Ватий Изаурикті, Кней Помпейді, Марк Крассты қолшапалақтап қарсы алды, бұлар Сулланы жақтаушылар еді; енді біреулер жұрттың бәріне мәлім Катулдың ұсынысына қарсы табандылықпен күрескен Марк Эмилий Лепидті, Сергий Каталина мен Лентул Сулланы одан да бетер қызу қошеметтеді.

Помпей мен Лепид жиналыста болған айтысты қылу әңгімелей отырып, куриядан шыққан мезетте, жиналған жұрттың арасынан жанжал шығып қала жаздады. Егер Помпей мен Лепид халықты қақ жара жүріп әрқайсысы өз жағындағыларын тыныштық, тәртіп сақтауға шақырып, олардың бәріне де үйді-үйлеріне тараңдар деп қатты айтпаса, мұның ақыры қантөгіспен тынуы сөзсіз еді. Алайда, бұл сияқты ақыл айту асханаларда, қаланың халық көп жиналатын көшелерінің иіндерінде, Форум да, базиликалар мен портиктарда ұрыс-керіс, қантөгіс төбелестердің болуына ара тұра алған жоқ — әйтеуір сол күні түнде талай адамдар өліп, көптеген адамдар жаралы болып, жұрт қан қақсады. Халық партиясының өте-мөте берілген адамдары Сулланың ең білікті деген дос-жарандарының үйлерін өртеуге де әрекет жасады.

Римде осы сияқты оқиғалар болып жатқан шақта, біздің әңгімеміздің желісі үшін маңызы одан кем емес оқиғалар Кумыда да болып жатты.

Диктатордың кенеттен қайтыс болуынан бірнеше сағаттан соң, оның вилласына Капуя жақтан үстіндегі киімінің әлпетіне қарағанда, гладиатор сияқты біреу келіп Спартакқа жолығуыма болар ма екен, деп сұрады.

Бұл келген жасы қырықтар шамасында, бойы еңгезердей алып тұлғалы адам еді. Бір көргеннен-ақ мұның өлшеусіз мол күштің иесі болуға тиісті адам екенін аңғару қиын емес еді. Оның жиі шыққан шешек дақтары или әлі тұрған ашаң бет-пішіні реңсіз, қас-қабағы түксие біткен екен.

Батылдық, өжеттік оты жанған қысықтау қара көздеріне ашулы арыстандай дерлік, әлдеқандай бір тарпаңдық нышаны бар. Жалбыраған қою шашы мен қаба сақалы оның түсін онан бетер суытып тұр.

Бірақ сырт-пішінінің суықтығына қарамастан, бұл адам бірден-ақ назар аударарлықтай еді. Оның жүзінен аңқылдаған ақкөңілділік, аңғал адалдық, көз жанарынан әрбір қимылынан сүйекке біткен десті мінез ceзіліп тұр.

Сулланың вилласындағы гладиаторлар мектебі басқа үйден тым алысырақ орналасқандықтан, Спартакты; шақыра кеткен құлдардың біреуі онда барып жеткенше, алып адам мектеп пен Сулланың сарайы арасындағы аллеяда ерсілі-қарсылы жүрді де қойды.

Құл қайтып келгелі ширек сағатта өткен жоқ-ты. Оның соңынан Спартак та жедел басып келе жатты. Ол өзінің қонағына құшағын жая келді.

Екі гладиатор бірін-бірі сүйіп, мауқын басты. Алдымен Спартак тіл қатты:

- Ал сөйле, не жаңалық бар, Эномай?..

- Айтайын деген соны жаңалығым жоқ,— деді гладиатор, ашық және ұнамды үнмен.— Кімде-кім талпынса, әрекеттенбесе, ол адам барып тұрған жалқау дегім келді, сүйікті Спартак, меніңше, қолға семсер ұстап, туын көтеретін мезгіл жеткен сияқты.

- Үндеме, Эномай! Германдықтардың қолдаушы құдайы сақтасын, біздің ісімізді сәтсіздікке ұшырасын дегенің бе, мұның!

Олай емес, мұным сол істің айта қалғандай нәтижесі болуын тілегендік.

- Солай да шығар, бірақ сен қызбалау адамсың, біз табысқа айқаймен емес, абаймен кең толғау арқылы жетеміз.

Табысқа қолымыз жете ме? Жетсе, қашан жетпек? Менің білейін дегенім де осы!..

— Заговор әбден пісіп жеткенде...

— Бәрі де қалыпқа келе жатады! Алайда, біздің көтерілісіміз сияқты жемістердің қалай пісетінін білемісің, сен?.. Батылдық, ерлік, өжеттік керек. Алға ұмтылып тез бастап жіберелікші, көшеге шығайықшы, көрерсің — іс өзінен-өзі-ақ, қалыптасып жүре береді.

— Тыңдай қал!.. Сабыр етші! Үш айдың ішінде біздің Одағымызға Лентул Батиат мектебінен неше адам кірді?

— Жүз отыз адам.

— Он мың гладиатордан жүз отыз-ақ адам... Сөйтіп отырғанда біздің еңбегіміздің жемісі пісті дейсің-ау!

— Гладиатордың көтерілісі басталып көрсінші жұрт шиедей сабақталып жүре береді.

— Істің мән-жайын, біздің кім екенімізді, қандай мақсатты көздейтінімізді, ойға алғанымызды айта қалғандай орындап шығу үшін қандай күштеріміздің бар екенін білмесе, олар бізге қалай қосыла кетпек? Тар жолдағы тағдырлас жолдастарымыздың көкейіне өзіміз құятын неғұрлым күшті болса, жеңіп шығатынымыз да соғұрлым ақиқат болмақ.

Тарпаң мінезді Эномай Спартактың сөздерін таралап тұрған минутта, анау сөз аяғын одан әрі сабақтай түсті:

— Лентул Батиат мектебіндегі он мың гладитордың ішіндегі ең күштісі сен едің, бүгінгі күнге дейін өзін не істедің, Эномай? Солардың арасында өзіңнің күшіңмен ержүректілігіңмен ие болған ықпалыңды қалай пайдаланасын? Біздің жауынгер Одағымызға қанша адамның басын біріктірдің? Өзіңе онша сене қоймайтын, періп кеп пе және аңғал мінезіңнен шошынатындар жоқ па? Біздің ойға алған ісіміздің жай-жапсарын білетіндер қанша? Мені, олай болмаған күнде, Криксті білетіндер көп пе?

— Сен сияқты білімді, жұртты ұйыта сөйлейтін сөзyap адам болмағандықтан да, мен әдейі сені найзагерлікке үйрететін мұғалім етіп шақыртып алуға өзіміздің Ланиста Батиатты көндіруге күш салдым. Бұл дегенім жеттім де: міне, мына хатында ол саған Капуяға кел деп жазып отыр.

Эномай қойнынан бір тарақ папирусты алды Спартакқа берді.

Спартак хатты дереу ала салып, құштарлана оқып Патиат Спартактың өнері мен ерлігіне сырттан оны өзімнің шәкірттерімді найзагерлікке баулып болып Капуяға кел деп шақырыпты және қанша қалсаң, кең дастарқанға, мол жалақыға ие қыламын деп жазыпты.

Мұның не,— деді Спартак хатты қойнына тығып алып,— алақұс-ау, бағанадан бергі езбалдақты қойып, хатты маған келген бетте бере қойсаң болмай ма? Көп үміт артып сене қоймасам да, менің күткенімнің өзі осы емес пе? Менің орным Капуядағы он мың жолдастарымның арасы! — деп серпіле түсті рудиарий саңлақты пішінмен.— Онда барған соң мен олардың әрқайсысымен жастана сөйлесіп, өз кеудемдегі лапылдаған сенім олардың көкейіне құятын боламын. Берілген белгі бойынша, айтылмыш күнде ол арадан он мың қол, оның құл, тік көтеріліп, бұғауларын талқандап, езушілердің шығыршықтарымен маңдайға ұратын болады; менің құл өздерін азаптаған бұғаудан мұқалмас семсері соғады... Ақырында, мен үлкен ордаға барып, Рим радиарының топшысын қиятын зәрлі күштер әзірлейтін боламын!

Қатты қуанған рудиарий, біресе адымдай басып Эноадан сонадай ұзап кетіп, біресе оған қайта оралып кетсе бейнебір есі ауысқан адамдай, бас жоқ, аяқ жоқ әлденелерді сөйлеумен болды.

Спартакқа қуана қарап тұрған Эномай, ол сәл басылған кезде:

Сенің қуанышына мен де ортақпын, біздің Одағымыздағы жүз отыз жолдасымыз бұған менен де бетер ойлады: олар сені дағат таппай күтеді және зор істер істейді деп сеніп отыр...— деді.

Олардың бірден тым зор іс күтуі дұрыс емес... Сен онда барып, ол әумесерлердің арасында тыныштық орнатсаң, мұның үлкен пайдасы тиеді...

- Рас айтасың, сенің ең жақын достарың болғандықтан, олар да өзің сияқты жүгенсіз кеткендер болуы ықтимал. Солай, түсініп тұрмын! Міне сол себептен де біздің ісіміз үшін менің Капуяға баруымның пайдасы бар. Қатерге ұрындыруы мүмкін, кейбір кездейсоқ бүліктерге ара-тұру да менің қолымнан келеді.

- Спартак, сенімен әрдайым тізе қосып ақылыңды айтқаныңды екі етпей орындаймын деп мен сендіре аламын.

Екеуі де аз уақыт үн-түнсіз тұрды.

Эномай мінезі қаншама қатыгез, шәлкес бола тұрса да, Спартакқа соншалық егілген сүйіспеншілік шыраймен қарады. Сонан соң, бір мезетте:

— Спартак, осыдан бір айдан аса уақыт бұрын, алғаш рет көргендегімнен әлдеқайда мінезді де, келбетті де болып кеткен сияқтысың? Ғафу ет, тіпті қыз мінездісің десе де болар еді... бірақ әттең бұл сөз саған онша қонымды емес... деді.

Осы сәтте Спартак кенет қанын ішке тарта сұрланып, ақырын күбірлей бастаған соң, Эномай сөзін тоқтата қойды. Алыптың құлағына күмілжіген бір үн естілгенмен, ол: — О, тәңірім! Ол байғұс сонда не болмақ? — деген сөзді аңламай да қалды.

Азаттық жолына берілгендік, езілгендермен туысқандық ниеті, жеңіске деген үміт, байғұс рудиарийге басқаның бәрін де аз уақыт ұмыттырып, кенеттен келе қалған ой зілі меңдеткен ол, сілейіп тұрып қалды.

Тым-тырыс көпке созылды. Азапты ой соңында тұрған Спартак, ләм-мим деп тіл қатпады. Рудиарийдің кейісті кейпіне Эномай қабырғасы қайыса қарады.

Ақырында, өзінше қалай да сыпайы және жылы сөйлеуге тырысқан Эномай:

— Сөйтіп, сен бізді тастап кетпексің бе, Спартак!..— деді.

— Атай көрме, ешуақытта да тастамаймын!.. Ешуақытта да!..— деді фракиялық, қалтыраңқы дауыспен, жасқа толы мөлдір көкшіл көздерін Эномайға қарай төңкеріп. — Мен өзімнің қарындасымды, оны да...

Осы араға келгенде ол сәл кідіріп қалды да, тағы да:

— Мен бәрін де тастап кетуге бармын... бірақ езілгендердің ісін, аласталған құлдардың ісін ешуақытта да тастай алмаймын!.. Ешуақытта да!..— деді.

Біраз кідірістен соң тағы да:

— Өбектеудің керегі жоқ, Эномай, менің соңымнан ер. Сулланың шаңырағы үшін бүгінгі күн аса қаралы күн болғанымен, оның ас үйінен сен қарбытатын бірдеңе табармыз да, бірақ Одағымыз туралы тірі жанға жақ жазба, ашу, балағаттау деген болмасын,— деді. Спартак осыны айтты да, гладиаторды сарайға қарай ертіп жүрді.

Сенаттың Луций Корнелий Сулланы мемлекет есебінен патша ағзандық салтанатты құрметпен жерлеу туралы қаулысы шыққаннан он екі күн кейін, сүйекшілер шеруді диктатордың вилласынан шығып, Римге қарай жол тартты.

Марқұмға топырақ салып, қоштасып қалу үшін Италияның төрт бұрышы түгел жиналды. Сүйек шығарушы жолға түскен уақытта оның, соңынан консул Лутация Катулдан басқа екі жүз сенатор және сол шамалас всадниктер, Кумыдағы, Кануядағы, Баийдағы, Геркулавумдағы, Неапольдағы, Помпейдегі, Путеслыдағы, Литернумдағы және Кампаньяның басқа қалалары мен деревнияларындағы патриций атаулы ерді. Италияның барлық муниципалары мен қалаларының өкілдері, жиырма төрт ликтор, консул ту ұстаушылары, Сулла үшін шайқасқан барлық легиондардың жауынгерлері өздерінің жеңімпаз көсеміне ақтық рет құрмет көрсету үшін мұздай қару құрсанып шыққан елу мыңға жуық, легионер, үстеріне қаралы киім киінген Римнің азаттық алған адамдары, кернейшілердің, сыбызғышылардың толып жатқан отрядтары, аса қаралы күйге түсіп, үстіне қара тога киген матроналар, сол сияқты Италияның әр тарапынан Кумыға келген халықтың қалың дүрмегі жөңкіліп келеді.

Әртүрлі әтір майлар жағылып, қош иістер себіліп, императорлық алтынды қара күрең кебінге оралған диктатордың денесі жатқан арба соңынан Сулланың Цецилия Метелладан туған балалары — үстеріне қара тога мен Фауст пен Фауста, Валерия мен Гортензий, тағы басқа да туысқандары, толып жатқан қызметшілері мен еркіндік алған адамдары келеді; бәрі де өздерінің аса қайғы үстінде екенін көрсетіп қалуға тырысады.

Жыла қонған бұл шеру он күнге созылды. Жолшыбай бұларға әрбір село мен қалада адамдардың жаңа топтары қосылып шерудің салтанаты мен сәулетін күшейте түсті.

Римнің он мыңға жуық тұрғын халқы Сулланың сүрінін алып келе жатқан қабыршылар шеруін қарсы ала, қайтадан Аппий жолы бойына шықты.

Дүрмек Капуан қақпасына жете бергенде, жерлеу ісін басқарушы салтанатты шерудің жойқындығын арттыру үшін, халықтың бұл қалың бұқарасын тәртіпке келтіре бастады. Арада бірнеше сағат өткен соң, жерлеуші дүрмегі қалаға мынадай қалыпта енді:

Жұрттың ең алдында, қасына қара киінген он екі ликторды ертіп, десигнатор яғни жерлеу ісін басқарушы келеді. Одан кейін ұзын флейталарын күжілдетіп музыкашылар тобы, ал оның соңынан қара киінген бес жүзден астам дауыс айтушылар келеді. Олар көздерінің жасын селдете төгіп, өз шаштарын өздері жұлып, өліктің ерлігі мен ізгілігін мақтап сұңқылдайды.

Бұл жерлеуден мемлекеттік қазына ешнәрсе аямайды деп дауыс айтушыларға десигнатор алдын ала ескертіп қойғандықтан Сулла үшін деген олардың көз жасы сел болып шын жан жүректері егіле жылап келе жатқандай, дауыс айтушылардың сөздеріне қарағанда, Римнің экс-диктаторының ізгілік қасиеті, Камилл мен Цинциннаттың, Фабрицийдің Фабий Максим мен Катон Сципионның ізгіліктерін қоса алғанда, одан әлдеқайда асып жатыp.

Музыкашылардың жаңа тобы дауыс айтушылардың соңынан ере төңіректі қаралы күйге бөлеп келеді, ал музыкашылар соңынан тығыл-таяңда жасалған екі мың алтын веноктар және Сулланы жақтап соғысқан қалалар мен легиондардың сыйлықтары келеді.

Бұдан соң виктимарилар келеді, олар марқұмның ең жақсы көретін малдарын ошақ басында құрбандыққа шалуға тиіс. Виктимариялар соңында қызметшілер Луций Корнелий Сулланың ата-бабаларының бейнелерін, оның Грециядағы, Азиядағы және Италия соғыстарындағы жеңістерінен түскен олжаларды, алған жауынгерлік наградаларын, веноктары мен шынжырларын алып келеді.

Осылардан соң музыкашылардың тағы бір жаңа тобы, ал одан кейін — Метробий келеді, ол бет-жүзін өзінің өлген досына барынша ұқсата бояп, оның айрықша белгілерін тағынып, киімдерін киіп алған; оған өліктің тірі күніндегі келбетін айнытпай көрсетуші актердің міндеті жүктелген.

Жол бойындағы қарақұрым халық көз алмай қарап тұрған Метробийді өкшелей, сабы алтынмен, асыл тастармен әшекейлеген носилкалар келеді. Оларды әлмек-сәлмек ауысып, ең жас, қарулы деген сенаторлар иықтарына салып әкеледі. Бұл носилкада Луций Корнелий Сулланың императордың туларға оралған сүйегі жатыр; носилка соңында өліктің ең жақын туыстары, жақсы көретін қызметшілері.

Сулланың туыстарынан кейін Митридатты жеңген адамның денесін шығарып салушы хазіреттер.

Хазіреттердің соңын ала Сенат, всадниктер, ең білікті деген патрицийанкалар мен қала әйелдері, сансыз көп азаматтар тобы, оған тіркес марқұмның қызметшілері, құлдары келеді. Қызметшілер Сулланың төл атын, иттерін және өліктің сүйегін өртеу кезінде құрбандыққа шалынуға тиіс оның өзінің өте-мөте жақсы көретін басқа да жануарларын жетелеп алған.

Ең соңында — Сулланың басқаруымен ұрыстарда болған және нағыз сесті, тәртібі күшті қол болып саналған легиондар.

Шеру Форумға келіп енді, ондағы курияда мінбеге қарама-қарсы Сулланың саркофагі қойылды. Осы арада шешендер өздерінің қабыр басындағы сөздерін сөйлеп; бұл сөздерге олигархия партиясына жататындардың жылау, жоқтауы араласты. Осыдан кейін салтанатты дүрмек сол қалыппен одан әрі Марс алаңына қарай беттеді.

Онда өлікті жерлеу салтанаты үшін керекті жағдайдың бәрі де әзір еді; носилка ошақ жанына түсірілген соң, Валерия өліктің жанына келіп, дәстүр бойынша, оның көздерін жауып, Ахерон толқынынан өткенде Харонға төленетін ақыға бағышталған мыс теңгені оның аузына салды да, ернінен сүйіп, былай деді: «Қош! Тағдырдың жазуы бойынша біздің бәріміз де сенің соңыңнан барамыз».

Осы кезде барлық музыкашылар бірден күңіренткен азалы күй үстінде, құрбандыққа қыруар мал шалынып та қалды. Олардың сүтпен, балмен, шараппен араластырылған қаны айналаға шашылды. Ошақ басына таяу тұрғандар онда әртүрлі майлар, әтірлер мен хош иісті әралуан заттар, гүлдерден және лаврлардан жасалған веноктар лақтырды, бұл заттардың көптігі сонша, олар ошақты ғана емес бүкіл төңіректі жауып, көл-көсір болып жатты.

Сол уақытта, Суллаға қарайтын мектептің гладиаторлары ошақ басында сайыс ашты, мұнда тек Арторикс қапа жоқ болатын, оны Спартактың сұрауы бойынша, Валерия Кумыда қалдырып кеткен-ді, арада біраз уақыт өткен соң, олардың бәрі түп-түгел қырылып бітті, өйткені қабыр қасында болатын сайыстарда бұл бақытсыздардың бірде-бірі үшін шыбын жанға сауға жоқ болатын.

Осы сияқты дәстүрлі салтанат біткен соң, Ұлы Помпей салт бойынша, от тұтатуға тиіс хазіреттің қолынан шырақты алып, өзінің опат болған досына үлкен құрмет көрсету мақсатымен, үстінде кебіндеулі Сулланың денесі жатқан тұтанғыш заттарға отты өз қолымен қоймақ болды.

Марқұмға Африканы аузына қаратқан жас жеңімпаздың тарапынан болған бұл сияқты құрмет белгісі берілген шақта, бүкіл алаңды басына көтере шапалақталған қолдардың сатыры, айнала төңіректі дүрліктіріп жіберді, көзді ашып-жұмғанша лап ете түскен жалын лаулап, хош иісті қою түтін ішіндегі ошақтың өнебойына түгел жайылды.

Арада жарты сағат өткен соң, талай жылдар бойы Рим мен Италияны бір шыбықпен айдаған, атағы жер жарған адамның ұлы денесіне дауыс айтушылар ұқыптылықпен жинап күміспен оймышталып, алтынмен әшекейленген қола урнаға салған бір шөкім сүйек пен күл ғана қалды...

Сулланың денесінің күлі, содан бірнеше жыл бұрын оның өзінің бұйрығы бойынша, Марийдің қолын жеңген жерде салынған шіркеуге қойылды. Бұл шіркеуді ол жеңімпаз Геркулеске арнаған болатын. Құл кейінде бұл шіркеуден әкетіліп, Марс алаңының дәл ошақ жағылатын жерінен мемлекет есебіне салынған аса сәулетті бейітке қойылды.

Сулланың қолында қызмет атқарушы ланиста болғандықтан Спартак та қара киініп, шіркеуге қатынасуға және тек найзагерлік өнерге ғана емес, сонымен бірге езілгендер Одағының ісіне де әзірлеген бейкүнә шәкірттерінің кескілесуін өз көзімен көруге тиіс болды. Сондықтан ол жерлеу біткенде уһ деп дем алып, бір жеңіліп қалғандай болды. Енді ол бос, қайда барса өз еркі.

Спартак жерлеуден қайтқан қалын топты қақ жара келе жатты. Жұрттың бүкіл ойын бөлген бүгінгі оқиғалар туралы ойлы-қырлы әңгімелер үздіксіз естіледі.

— Сен қалай ойлайсың, осы табыт жеңімпаз Геркулестің шіркеуінде ұзақ тұрады деймісің?

Мен Римнің аруағы мен халықтың намысы көптің ашулы күші оны тас-талқан етіп лақтырады, сөйтіп күлін көкке ұшырады, деп үміттенем.

— Олай емес, біз Римнің игілігі үшін бәрінен де бұрын Туллианумде мариан сілімтіктерін, сендер сияқтыларды, тезірек құртады деп үміттіміз.

Онан әрірек екінші бір жерде мынадай әңгімелер болып келеді.

— Рим қараң қалды, айттым ғой әлгінде, біз сорладық! Оның тірі шағында, тіпті сыртта жүргеннің өзінде де, тірі жан ешбір өзгеріс жасаймын дей алмайтын еді.

— Оның есесіне енді... Бірақ Юпитер бұған жол бере қоймас... Адыра қалған есіл заңдар-ай!..

— Қандай заңдар? Ол неткен заң? Естідің бе, Вентудей, мына баланың не айтып тұрғанын? Сулла шариғаттан адам праволарынан түк қоймай бұзса, оны заң дейді.

- Заң дейді? Сол заңды сөз етіп тұрған кім?.. Біз ненің не екенін білмейді дей ме?.. Ол өрмекшінің торы! Оған шіркейлер тұтылғанымен, ара тұтылмайды.

Олигархтарға қарсы осы сияқты әртүрлі кекесін, қыршаңқы сөздер үздіксіз айтылып жатты.

Жұртты омыраулап кимелеп келе жатқан Спартак шебіне ең алдымен келіп іліккен адамдардың бірі болды. Римнің әдетте адамдар құмырсқадай қайнап жүретін көшелерінің сол минутта қаңырап бос қалғаны соншалық, қалаға келіп кірген Спартак, бейнебір қалың молаға келіп енгендей болды.

Сондықтан Спартак өзінің Крикспен уәделескен жері Юлий Рабецийдің гладиаторлар мектебіне тез келіп жетті.

Екі рудиарийдің әңгімесі достық негізінде, әрі ұзақ, әрі қызу да болды. Спартак сияқты Қрикстің де Сулланың сүйегі өртелген жердегі гладиаторлар қырғынына қатты қаны қайнаған-ды.

Бұл оқиғаға ықтиярсыз қатысқан Спартак та ашу билеген күйі әлі де өзіне-өзі келе алған жоқ-ты. Крикс оған ойға алған істі енді кешеуілдетпе, өз ісімізді жақтайтын адамдарды Лентул Батиат мектебіне көбірек жинау үшін оның ұсынысын дереу қабыл ал, деп жігі-жапар болды.

Біздің ісіміздің жемісті болуы,— деді галл өзінінің дөрекі, бірақ сонымен бірге жалынды да сөздерінің қорытындысында,— енді сенің өз қолыңда, Спартак, ал егер сені құлдарды азат eтy сияқты ардақты істен де басымырақ басқа бір сезім билейді екен, онда біз ұлы ісіміздің салтанатын көреміз деген үміттен мүлде айрылғанымыз.

— Тыңда, Крикс, жанымды қандай сезім билесе де, қасиетті ісімізге қызмет етуден мені ешнәрсе,— естіп тұрмысың— дүние жүзінде ешнәрсе айныта алмайды; өзім ұстаған жолдан, ойға алған ісімнен ешкім және ешнәрсе мені бір минутта тайдыра алмайды.

Әңгіме бұдан кейін де бірсыпыраға созылды. Крикспен барлық жайды ақылдасып келісіп алған Спартак, Юлий Рабецийдің мектебінен шықты да, дереу Сулланың мирасқорларының үйіне қарай беттеді...

Ол табалдырықты аттай бергенде, привратник оған: сені ханымның қабылдау бөлмесінің ауызғы үйінде Мирца күтіп отыр деп ескертті.

Әлде қандай бір жаманшылықты сезгендей, жүрегі тайдай тулаған Спартак жүгіре басып Валерияның бөлмесіне келді. Мирца оны көре сала-ақ.

— Келдің бе! Ханымның сені күткеніне бір сағаттай уақыт болды! — деді.

Ол рудиарийдің келгенін Валерияға хабарламақ болып жүгіріп кетті де, арада бір минут өткен соң қайтып келіп, оны қабылдау бөлмесіне әкеп енгізді.

Қаралы тога киіп, күңгірт жамылғы салған, аппақ шөлмектей Валерия бұрынғысынан да көрікті, әдемі көрінді.

Оның манаурауы өзіне жарастықты да еді.

— Спартак! Менің Спартагім! — деді Валерия, ложадан түрегеліп, оған қарай секемалдана бірнеше қадам ілгері басып.— Сен мені мәңгілік сүйемісің?.. Сен мені дүние жүзіндегінің бәрінен де артық сүйемісің?..

Бұл сияқты тұтқиылдан қойылған сұрауға а дегенде қысылыңқырап қалған Спартак, аз кідірістен соң.

— Валерия, бұл сұрауды маған неге бердің? Әлде сенің көңіліңді қалдырған жерім болды ма? Саған деген ықыласым, берілгендігім, бас июім жөнінде сен күдіктенерліктей сыр алдырған күнім болды ма? Сен менің бұл ғаламдағы жарық сәулемсің... сенсіз дүние маған қарап, менің жүрегімнің барлық тәтті сезімдері тек саған ғана арналған...— деп жауап қатты.

— Ах,— деп оның сөзін бөліп жіберді, көздері оттай жайнап кеткен Валерия — Өзім де дәл осындай сүйікті жар болсам дейтін ем. Сен мені мәңгі-бақи тап солайша сүйесін ғой, Спартак, солай емес пе?

— Ия, солай! Әрқашан солай сүйем! — деді қалтыраған дауыспен рудиарий, матронаның алдына тізе бүгіп, сөйтті де оны қолынан құшырлана үсті-үстіне сүйе берді.— Мен сені әрқашан періштемдей қадір тұтам, тіпті маған десе...— ол бұдан арғы сөзін аяқтай алмай, ағыл-тегіл болып ыстық жас төкті.

— Не болды саған?.. Неге жылайсың? Не болды? Спартак, айтшы... мұның не? —деді Валерия тағаты қалмай, рудиарийді маңдайынан сүйіп, көкірегіне қыса түсіп.

Осы сәтте біреу ептеп есік қаққандай болды.

— Түрегел!— деді Валерия жұлып алғандай, содан соң әдеттегі дауыс сарынын қалыбына келтіруге тырыса:

— Бұл кім, Мирцамысың? — деп сұрады.

— Ағаң Гортензий, келіп тұр, сені сұрайды,— деген күңнің даусы естілді, есік сыртынан.

— Келіп-ақ қалғаны ма? — деді Валерия.

Сонан соң тағы да:

— Сәл күте тұрсын...— деді.

— Жарайды.

Валерия құлағын түріп тыңдай қалды. Әрі қарай кетіп бара жатқан Мирцаның тықыры естілмей кеткен шақта, ол асыға-аптыға:

— Міне... ол келіп те қалды... сені менің осыншама тағатсыздана күткенім де сондықтан-ды... сенен дүниеде бәрін менің жолыма сарп етуге әзірмісің деп сұрағаным да сондықтан. Сен екеуміздің біреуімізді-біреуіміз сүйетіндігімізді... Гортензий... бастан-аяқ... біледі, есіңде болсын,— деді.

- Не дейсің, жаным-ау!.. Ол қайдан біле қалды?— деп сұрады айран-асыр қалған Спартак.

Үндеме, өзім де түсінбеймін... Бұл жөнінде ол менімен азғантай ғана сөйлесті... бүгін кешке келемін деді... Сен жасырын... мұнда... мына бөлмеге...— Валерия бір есіктің пердесін көтере берді.— Сен осында көрінбей отырып бәрін де естисің... Валерияның қалай сүйетінін білетін боласың.

Гуднарийді ішкі бөлмеге енгізіп жіберді де, ол сыбырлап сөйлеп:

Өзім қашан шақырып алғанша, ешбір сөз, ешқандай сыбыс сезілмесін.

Ол пердені түсіріп жіберді, сонан соң аттай тулаған жүрегінің дүрсілін басайыншы дегендей, қолын көкірене төсеген күйі ложаға келіп отырды. Кешікпей өзіне- өзі келді де ол бейхабар кейіпке түсіп отыра берді! Сонан кейін барып әдеттегі дауыспен:

— Мирца бармысың! — деп шақырды.

Қыз есік көзіне жетіп келді.

— Сен Гортензийге мені өзінің қабылдау бөлмесінде жалғыз отыр дедің бе?

— Бұл әміріңді орындадым.

— Жарайды, онда ертіп келе бер.

Арада бір минут өтісімен үстінде күңгірт туника, қоңыр тогасы бар, сақалы он бес күннен бері қырылмаған өсіп кеткен, атақты шешен, түксиген ызғарлы пішінмен қарындасының қабылдау бөлмесіне келіп кірді.

— Саламатсың ба, қадірлі Гортензий! — деді Валерия.

— Өзің де аманбысың, қарындасым,— деді ол салқын жүзбен.

— Отыр, маған ашуланба, аға, айтарыңды қалтарыссыз, ашық айт.

— Сүйіктіміз Сулланың қазасы тақырыпты менің сыма тек бір ғана қайғы орнауға тиіс еді, бірақ оның үстіне мен басқа бір үш ұйықтасам ойымда жоқ орынсыз қасіретке душар болдым. Анамның тар құрсағынан шыққан қыздың өзін-өзі, мені, Мессаланың әулетін, Сулланың некелі төсегін сыйлауды ұмытып, жексұрын гладиатормен сүйіспендік байланысын жасап, өз басын масқара еткенін көрдім. Ой, Валерия, Валерия-ау!.. Бұл не сұмдығың?..

Өзі отырған орындығының арқасына шалқайды да қолын маңдайына төсеп, ол қайғылы және ойлы пішінмен үндемей қалды.

— Ия, Гортензий, сен маған өте ауыр айып тағасың өзімді-өзім ақтамас бұрын, алдымен сенен сұрайыншы осы сөз қайдан шықты?

Гортензий басын көтеріп, маңдайын сипай түсіп бұған үзіп-үзіп:

— Ол көп жерлерден шыққан... Сулла өлгеннен соң алты немесе жеті күн өткеннен кейін Хризогон маған мына хатты берді,— деп жауап берді.

Осыны айтты да, Гортензий умашталған папирусын Валерияға ұсынды. Валерия хатты ашып, оқи бастады. ИМПЕРATOP ДИКТАТОР, БАҚЫТТЫ АНАФРОДИТ, ЛУЦИЙ КОРНЕЛИЙ СУЛЛАҒА ДОСТЫҚ СӘЛЕМ.

Сен енді әдеттегідей, үйіңнің сыртқы қабырғасына:- «оттан сақтаныңдар!» деудің орнына «жыланнан сақтаныңдар!» деп жазсаң да болады, өйткені оның үйінің шатырына бір емес, екі бірдей жылан: Baлерия мен Спартак ұя салыпты.

Кенеттен келген ашудың ырқына кетіп қалып жүрсе, құлқын сәріде аңдып көр, дүние жүзіндегі ең азулы адамның атағы мен некелі төсегі қалай қорланғанын сонда көресің.

Құдайым сені бұдан былай мұндай пәледен қақас, сірә.

Хаттың алғашқы жолын оқығанда, Валерияның жүзі қып қызыл болып кеткен еді, оқып шыққан соң қуарып сала берді.

- Бұл хатты Хризогон қайдан алған екен?—деп сұрады ол тістеніп.

Қайдан алғанын есіне түсірмек болып қанша әрекеттенсе де, не пайда, ешнәрсе шығара алмады. Ол тек бұл хатты әкелген құлдың Кумыға Сулланың қайтыс болғанын бірнеше сағат өткен соң келіп жеткенін ғана біледі.

- Дерексіз шағым,— деді Валерия салмақты дауыспен минут кідірістен соң,— ағайым, Гортензий, мені, Сулланың жесірі Валерия Мессаланы айыптауың үшін біз бола алмайтынына сенің көзіңді жеткізіп жатпай-ақ қояйын...

Бірақ досының өлімі үшін ауыр қасіретке батқан, аяққа басылған атағы мен намысы үшін кек алуға өзіне іспетті борыш санаған Метробий де Луцийдің бірнеше күн кейін маған келіп Спартакпен Луциймен байланысың туралы дәделдер келтірді ғой. Метробий сенің қабылдау бөлмеңмен есіктес бөлмеге күңді маған алып келді, ол сонда, түнде сенің бөлмеңе кіріп бара жатқан Спартакты көріпті.

- Болды, жетеді енді! — деп айқайлап жіберді Валерия түсін бұзып, ол сенің сүйгенің, сөзің, махаббат сырын күңге Метробий сияқты жексұрын жанға мәлім болған қатты шамданған еді.— Жетерлік болды, Гортензий маған тағар айыбыңды тақтың ғой, енді маған сөз бер.

Ол орнынан тұрып, ашулы жүзін ағасына қаратты да, қолдарын айқастыра кеудесіне қойып, көздері шатынан, дестене:

— Рас, мен Спартакты сүйемін. Мендегі жүректің барлық от-жалынымен сүйемін! Оның несі бар? — деді.

— О, құдайым, құдіреті күшті құдайым! — деп дауыстап жіберді сасқан Гортензий орнынан тұра бере, қолдарымен бетін басып.

— Құдайлардың басын ауыртпа! Оларға сенің үнін жетпейді! Одан да өзі де сөз айтып тұрған мына мені тыңда...

— Айта бер...

— Рас, мен оны сүйдім және бұдан былай да сүюден танбаймын...

— Валерия! — деді оның сөзін бөліп, не істерін білместен Гортензий.— Семен менің жаным шошыды... Сем мүлде жынданған әйелсің...

— Жоқ, мен тек қана әйелмін, сендердің жүгенсіз кеткен заңдарыңды бұзуды, дүние жүзін аузына қаратқан сендердің өз әйелдеріңнің қол-аяғын торлаған азапты бұғауларыңды талқандауды жаһат еткен әйелмін. Міне, менің ойға алғаным осы, ал мұным жынданғандық белгісі емес, оның керісінше, ақыл, сананың қайта қонуының сипаттамасы бола алады деп, аға, сені сендіремін! Мені Метробий, ерлері онымен бірге жүретін әйел біткенге қызғаныш туғызатын, арам пиғыл, жалғаншы тантық айыптайтын болыпты! Метробийдың маған таққан айыбына мұншама маңыз беруші сенің, Гортензий, оны цензор етіп сайлауды Сенатқа неге ұсынбай жүргеніңе қайранмын... Ол Рим салтына лайық цензор болар еді ғой! Күнәдан пәк весталкалардың қорғаушысы Метробий болыпты! Қозы жая шыққан қасқыр десейші! Қаланы өлікке толтырған, он екі таблицаның көлеңкесінде барлық түнді менің көз алдымда ішкілік дырдумен өткізуіне пұрсат берілген Суллаға статуйлар мен шеркеулер соғылып жатқан жексұрын Римнің жетпей тұрған бір нәрсесі осы ғана еді. О, отанның заңдары, неткен әділ едің!.. Маған да там-тұмдап үлес берген: осының бәрін көзбен көріп үнсіз айғақ болу правосын және тіпті жесір төсегінің жастығына, жасырын болса да, жас төгу правосын, ақырында бір ғана себеппен — өзімнің мырзама және қожайыныма перзент бермегенім үшін екі күннің бірінде сыртқа тебіліп қалғанымды бір-ақ білу правосын берген де сендер едіңдер ғой!

Күшті сезім тебіренткен Валерияның жүзі жайнап кетті. Ол аз уақыт үндемей тұрды да, содан соң таң-тамаша қалған пішінмен өзіне жапақтай қарай берген Гортензийге бұрылып, сөз аяғын тағы да сабақтай жөнелді: - Әрине, мен мұндай заңдардың алдында өзімнің борышымды орындай алмадым... мен мұныңды білемін... мен мұны мойындаймын да... бірақ өзімді ақтағым да, қорлағым да келмейді: менің борышты орындамаған бір жерім — Спартакпен бірге Сулланың үйінен шығып кете алмадым. Алайда мен ол адамды сүйгенім үшін өзімді қылмыстымын деп есептемеймін, қайта бұл махаббатты мақтан етемін. Онда ұлы істер қолынан келетін ақыл, мархабатты, асыл жүрек бар. Егер ол Фракияда Рим легиондарын жеңіп шыққан болса, Сулла мен Марийден де гөрі оның даңқы басым түсіп, Ганнибал мен Митридаттан да гөрі жұрт онан қаттырақ қаймыққан болар ... Бірақ не пайда, жеңіліс тапқан соң сендер оны гладиатор еттіңдер.

— Сонымен сен біздің отанымыздың заңдарына, біздің салтымызға ізет сақтаушылықтың қандайына болсын қарсы екенсің ғой?—деп сұрады ұлы шешен, қатты таңырқаулы күйінішті кейіппен.

— Ия, солай, дәл солай... Мен қарсымын... мен Римнің қоластынан, мекенімнен, туысымнан беземін... Кез келген бір оңаша виллаға барып тұрамын, Спартакпен бірге Родоп тауларына қарай жол тартамын, барлық туысқандарым, сендер, енді қайтып ізі-түзімді де білмейтін боласыңдар!

Осыдан соң Валерия өңі қашып, талықсыған күйі лопата барып құлай кетті.

Валерияның ісі нақ өз ойындағыдай, бәлки, дұрыс та емес болар. Оның өткен өмірі де оншалық жіптіктей емес-ті, тіпті Спартакқа деген махаббатқа — өзінің жүрегін тебіренткен бірден-бір нағыз шын махаббатқа да ол тым жеңіл-желпі қараған-ды. Дегенмен, оның аса жымдасып жатпағанымен де, тым күшті айтылған бұл сөздері, әйелдерді рим заңдары душар еткен қайғы-қасірет пен қорлықтың шын бейнесін сыпаттайтын еді.

Әкелердің шексіз құзырындағы перзенттерге қарашада, одан анағұрлым нашар күйдегі әйелдердің аянышты халі, барған сайын үдей түскен некесіздік пен азып-тозу дерті, адамдардың еңбексіз, толғақсыз күн өткізуіне бастаушы құлдықтың етек алуы, міне Римнің құлауының шын себептер де осы сияқты жағдайлардан іздеуге болатын еді.

Қарындасына қабырғасы қайыса қараған Гортензий оған сыпайы, жылы үнмен:

— Қарағым Валерия, сенің қазір нашар халде екеніңді көріп отырмын... — деді.

- Мен бе? - деді матрона, басын жұлып алып.— Мен өте жақсы халдемін!.. Мен...

— Жоқ, жоқ, Валерия, илан маған, сен нашар халдесің... сен ашулысың... осы сияқты күрделі тақырыпқа әңгімелесу үшін қажетті ақылды шаңытып, тиыштықты қашырушы, шамадан тыс алабұрту үстіндесің...

— Бірақ мен...

— Жоқ, бұл мәселені талқыға салуға қолайлы мезгілде қайта оралалық...

— Есіңде болсын, мені райдан қайтады екен деме...

— Жақсы... жақсы... бұл туралы сөйлесерміз.., тағы да көрісеміз ғой... Ал, әзірше бір құдайға тапсырдым, сен мен енді кетейін. Қош, Валерия, қош!

— Қош, Гортензий!..

Сонымен, шешен қарындасының қабылдау бөлмесінен шығып кете барды. Арада бірнеше секунд өткен соң үйге Спартак келді. Ол Валерияның аяғына бас ұрып, оны сүйе берді, махаббатқа толы ізгілік сөздері, терең сезімі үшін оған жан алғысын жаудырды-ай келіп.

— Солай, парасатты, Спартак, менің сенімен бірге өмір сүргім келеді, саған жар боламын, меймандос Фракияның таулары — біздің махаббатымыздың тұрағы болады,— деді Валерия Спартакты көкірегіне қыса құшақтап тұрып.

Осындайлық сүйіспеншілік лебіне елтіген Спартак, өзін де, бүкіл дүниені де ұмытып, баяу үнмен күбірлеп сөйлей берді:

— Ия... сендікпін... сендік... мәңгі-бақи... құлыңмын... малайыңмын... сендікпін...

Бір мезетте қанын ішке тартып, артына жалт қараған Спартак, Валерияның құшағынан сытылып шықты да, жан-тәнін сала құлағын тіге қалды.

— Саған не болды? — Деп сұрады секем алған Валерия.

Үндемеші!—деп күбірледі рудиарий естілер-естілмес үнмен.

Сол мезетте бұлардың екеуі де меңіреу тыныштықтық жара варварлық тілде — грек және фракия тілдері аралас — төмендегі өлеңге қосыла шырқаған жастардың мыңғырлаған күшті даусын естіді.

Бостандық! Бостандық! Құдіретті тәңірім

Ерлікке құлшынтып, айнымас жігер бер,

Әлсізді ажалдан сақтап қал, қолдай көр,

Бостандық! Бостандық! Құдіретті тәңірім!

Қанатыңның астына ап желе де, жебей бер,

Қабырғадан қан жауып, тебінгіден ақса тер;

Жарақты жау қолы қайыса қаптаса,

Құлдардың бұғауын майрылмас ет семсер.

Құлдықта, азапта еңіреген елдерде,

Жетесіз ынжық та серпілер кез келді,

Қас қорқақ қасқая теңдесер ерлерге

Бостандық! Бостандық! Құдіретті тәңірім!

Болса да ажарсыз біздің бұл әніміз,

Артсыншы екі есе күшпен зәріміз.

Қуат бер денеге қасіретке шалдыққан,

Қару aп қаптайық! Шақырам осыған!

Тазарсын залымнан зұлматты бұл жалған!

Өмірінің тағдыры бейнебір осы өлеңде тұрғандай-ақ, Спартак естілген үннен басқаның бәрін де ұмытты, ал Валерия бұл өлеңнен тек грекше бірнеше сездерді ғана аңлады.

Ләм-мимсіз тұрған оның аппақ қардай жүзінде рудиарийдің кейпінде алаңның ізі бар еді, бірақ ол мұның себебін біле де қойған жоқ.

Алыстағы гладиаторлар әні қашан тынғанша, бұлар да үн түнсіз тұрды. Сонан соң Спартак Валерияның қолынан сүйіп, кемсеңдеген дауыспен:

— Ғафу ет... Валерия... Лажым жоқ... мен біржолата сенікі бола алмаймын. Өйткені бұдан былай менің өз билігім өзімде емес...— деді.

— Спартак!.. Сен не айтып тұрсың?.. Не дедің?.. Сенің жүрегіңді менің игеруіме басқа қандай әйел ара тұрмақ?

— Жоқ, әйел емес,— деді жабыққан гладиатор, басын шайқап,— менің бақытыма кесе-көлденең тұрған әйел емес. Жоқ! Бірақ мен... оның не екенін айта алмаймын... Аузым бармайды... Бұл жөнінде мен бұзылмастай, қасиетті ант бергемін. Бұдан былай менің өз тізгінім, өзімде емес. Сондықтан,— деді ол ең ақырында қалтыраңқы дауыспен,— сенен шалғай алыста, сенің отты лебіңнен айрылып мейлінше бақытсыз, нағыз сорлы жан болатынымды біл де қой!..

— Не деп тұрсың? деді шошынған Валерия, сүйріктей қолдарымен Спартактың жүзін өзіне қарай бұра түсіп. - Ақылыңнан таңғанбысың?.. He айттың жаңа? Сандырақтап тұрмысың? Сені менен кім айырмақ?.. Айт деймін! Азаптама мені, айт кәне, кім!..

Құлақ ас маған, сүйікті Валерия, тыңда,— деді Спартак дірілдеген үнмен, оның бұзылып кеткен өңінен көкірегінде бұрқ-сарқ етіп қайнаған бүтіндей ішкі сезім қайшылықтарын түсінуге болғандай еді,— сөз тос... Айтуға аузым бармайды... Сенен мені алыстатушы қандай себеп екенін айтуға менің дәрменім жоқ... Сен тек біліп қой - ол әйел емес... Түсінуің керек... Сенен мені айыру басқа әйелдің қолынан келер ме? Сенің өмірің мен аяулы атыңды, өзімнің өмірім мен атымды ауызға алып ант етейін, ерте ме, кеш пе мен — сендікпін, әрқашан сендікпін, сенің кейпің және тұлғаң менің бірден бір сыйлайтын, табынатын нәрсем...

— Саған не болған? — деп сұрады, әйел көз жасын әрең іркіп.— Онда сен маған бұл сырыңды неге ашпайсың! Шынымен-ақ менің махаббатыма, сөзсіз берілгендігіме шүбәланамысың? Мен бұған көзіңді жеткізбедім бе? Сенің әлі де басқа қалайтындарың бар екен ғой!.. Айт... бұйыр... маған не істе дейсің?..

— Айта алмаймын, айта алмаймын? — деп бақытсыз Спартак дауыстап жіберді.— Айтуға правом жоқ!

Валерия оны жылап тұрып, құшағына алды. Спартак сөзін аяқтай берді:

— Бірақ, сен үшін өзімнің антымды бұзуға рұқсат алысымен қайтып келемін... мен орайы келсе, ертең бүрсүгіннен қалмаймын. Егер екеуміздің арамызда, қазірде бірімізді-бірімізге қосушы махаббаттан да күшті махаббат тұра алатын болса... сен мені кешіресің және бұрынғыдан да бетер сүйетін боласың... Қош енді... Қош.., ардақтым, Валерия!

Спартак байғұс жанға бітпеген жігермен өзін-өзі күшпен, сүйікті арудың қолынан сытылып, қабылдау бөлмесінен шығып жүре берді. Алабыртып, қапаланған Валерия есі-түсін білместен сұлқ құлап түсті.





IX ТАРАУ. РЕСПУБЛИКАНЫ МЕН САҚТАП ҚАЛДЫМ ДЕП БІР МАСКҮНЕМ ҚАЛАЙ ОЙЛАДЫ

Римнің негізі салынуынан бергі өткен 680 жылдың март календарынан (15 февральда) он бес күн бұрын, Луций Корнелий Сулланың қайтыс болғанынан төрт жылдан соң, римляндар Ромул мен Римнің өздерінің анасы Луперканың, жерге жеміс беруші Пан құдайдың құрметіне және ағайынды екеуінің тамаша балалық шағын есте қалдыруға арнаған Луперкалий мейрамын мерекелеп жатты.

Луперкалий деп Пан құдайға арналған орман ішіндегі, Палатин белесінің төскейіндегі, үңгірді айтатын. Ертедегі аңыз бойынша, Ромул мен Ремді сол арада қаншық қасқыр өзінің сүтімен асыраған екен дейді.

Танертең ертемен луперктер — патрицийлер тегінен шыққан өте-мөте білікті жас жігіттердің арасынан сайланатын әулиелер, луперк үңгірінің аузына жиналды. Олардың бәрі хазіреттерше киінген. Көп кешікпей бұларға бекзада жас жігіттердің тағы бір тобы қосылды. Құрбандық шалуда басты роль атқаруға тиіс болғандықтан, олардың ішінде екі адам ақ тога киіп, мауыты венок асынып алған.

Бұл топ келісімен виктимарийлер қолдарына пышақ алып, он екі теке, тағы соншалық күшіктер шалды. Құрбандық шалудан соң луперктардың бәрі қолына семсер алып, оны шалынған құрбандықтың қанына малды да, екі жас патрицийдің маңдайына тигізді. Сол-ақ екен басқа луперктар олардың маңдайына жұққан қанды сүтке матырылған жүнмен сүрте бастады. Қанның ізі маңдайларынан сүртіліп болған шақта, ежелгі ресім бойынша, жігіттер ішек−сілесі қатқанша күлді.

Бұл ресім, тәрізі, малшыларды пәк ету салтын бейнелейтін болса керек.

Осыдан соң салт бойынша, жуынып дәрет алу болды, ал мұнан кейін луперкта күнәдан пәк жас жігіттермен, олардың дос-жарларымен бірге салтанатты той-думан құрды.

Луперктар стол басында отырған шақта, үңгір халыққа лық толды. Орман ішін және маңайдағы жолдардың бойын жұрт кернеп кетті. Олардың арасында әйелдер өте көп еді.

Бұл дүрмектің күткені не? Мұның мәнісі тек көңілді аулау әсерлі луперктар стол басынан тұра сала, сойылған малдардың терісінен туникаларының сыртына белбеу буынып, қолдарына сол есрілерден өрілген қамшы алып үңгірден дүркірей көшелерге жүгіре шыққан беті кез келгеннің бәрін қамшының астына алып кеп бергенде ғана мәлім болды.

Қыздар құрбандық қамшысының тиюі — күйеуге шығуды, ал әйелдер— жүкті болуды тездетеді, деп сенетін болғандықтан, барлық көшелердің бойында қолдарын төсеп луперктарға қарама-қарсы қуана жүгіріп келе жатқан матроналар мен бойжеткендерді көруге болатын еді.

Қазіргі дін сияқты, бағы заманның дінінде де діни ғұрыптың бәрі тез иланатын аңқаулар есебінен көбінесе қулар өткізетін бірсыдырғы құпия көңіл көтеру жиыны үшін сылтау болатын. Бұл жолы мереке шығындарын мақтаншақ луперктардың өздері көтерді, демек, әулие атану, сұлу қыздар мен көрікті матроналарды қамшымен шықпыртып, ол үшін олардың назды сөздерін естіп, сүйкімді күлкілеріне бөлену үлкен құрмет және зор ғанибет болып табылады.

Соңынан қалың дүрмек ерген луперктардың бір тобы Тибрдегі аралға қарай жүгіріп кетіп қалды. Ол кезде жұрт мекендей қоймаған бұл аралда үш күмбез: Эскулап, Юпитер, Фавн шіркеулері болатын.

Фаин шіркеуі портигінің колонналарының біріне сүйеніп, луперктардың әрлі-берлі жүгірісіне самарқаулана қарап, еңгезердей ұзын бойлы, сымбатты бір жігіт тұрды. Гректердің статуясындай сұңғақты мойынына сесті бас бітімі үйлесіп тұр; қап-қара көмірдей жылтыраған шашы биік маңдайына, мағналы өткір көздеріне жарастықты өң беріп тұр. Бұл жас жігіттің мұрын бітімі де пістедей әдемі келген; қалыңдау қайқы ерінді, оймақ аузы ондағы сезімталдық және әкімдік шабыттарын аңлатқандай. Етінің аппақтығы сирек кездесетін бұл сымбатты адамның жүзіне сүйкімді қажырлы шырай беріп тұр.

Бұл Кай Юлий Цезарь еді.

Ол гректерше сәнді киінген. Қызылмен көмкеріліп, белінен қып-қызыл баумен тартып қойған аппақ қардай жібек туника сыртынан, айналасын көкпен әдіптетіп биязы ақ шұғадан тога киген.

Сол уақытта Юлий Цезарьдің жасы жиырма алтыда еді. Ол өзінің талаптылығы, білімділігі, сөзшеңдігі, сүйкімділігі, алғырлығы, рухының күштілігі мен жұрттан асқан кербездігі арқасында бүкіл Римге мәшһүр болған.

Нағашы апасы Юлия жағынан келгенде Кай Марийдің бөлесі және өзінің байланыстылығы, жеке басының ниеттестігі жағынан марийшыларға жататын. Кай Юлий Цезарь он сегіз жасында Корнелияға үйленген. Корнелияның әкесі, Луций Корнелий Цинна, төрт рет консул болған және тевтондар мен кимврлерді жеңушінің нағыз жақтаушысы болып саналатын. Өзінің дұшпандарын жермен жексен етіп диктаторлыққа қолы жетісімен-ақ Сулла Юлилер семьясының Марийді қолдаушы екі адамын өлтіруге бұйрық беріп, ал жас Кай Юлий Цезарьға әйелі Корнелиядан айрыл деп қиғылық салды; сол уақыттың ішінде-ақ аса жігерлі және қайсарлығымен ауызға іліккен Цезарьдің бұған көнгісі келмеді де, сонысы үшін Сулла оны өлім жазасына кесті: тек Сулланы жақтаушы ықпалды адамдардың және весталкалар коллегиясының қорғауы арқылы ғана ол өлімнен аман қалды.

Римде Сулланың өктемдігі жүріп тұрған шақта, Цезарь өзін қауіпсізбін деп санай алмады. Цезарьдің өмірін өзіне қиюды сұрағандарға диктатор: «Бұл жас Юлийдің бір өзі көптеген марийларға татиды деп тектен тек айтқан емес-ті.

Цезарь Сабинаға кетіп қалды да, онда қашан Сулла өлгенге дейін Лациум және Тибертин тауларында жасырынып жүрді.

Римге қайтып келісімен, ол соғысқа аттанып өзінің ерлігімен көзге түсті.

Соғыс жорықтары аяқталған соң Цезарь Грецияға жол тартып, онда көрнекті философтардан тағлым алып, үздік шешендер мектебіне қатыспақ болды. Бірақ оның мінген кемесі Формакуза жанында қарақшылардың қолына түсіп, Цезарь өзінің барлық нөкерлерімен тұтқында қалып қойды. Бұл сапарда ол өлшеусіз ерлік қана емес, өзінің сүйегіне біткен әр мінезділік қабілетін де көрсетті, бұл қасиеті кейінде оны бүкіл дүние жүзіне үстемдік етуге жеткізді. Ол қарақшылардан менің басымды босату үшін қанша ақша сұрайсыңдар дегенде, аналар жиырма талант талап етті; сонда жас жігіт такаппарлана сөйлеп, өзінің құны елу таланттан кем емес екенін және бұл сома оларға төленетінін айтты, ал өз басын босатып алған соң, бұларды қуып жетіп ұстап, бәрін де креске керіп өлтіруге бұйыратынын ескертті4.

Жұрт юлилер тегінен шыққан адамның сәлеміне сенетініне көзі жеткен Цезарь, бірнеше нөкерлерін Эфес, Самос тағы басқа да көршілес қалаларға аттандырып, олардан елу талант алдырып, оны қарақшыларға берді. Өз басын босатып алысымен-ақ іле-шала, маңайдағы порттардан бірнеше триремді жинап жіберіп, қарақшыларды жатып кеп қуды, оларды қуып жетіп, тұтқынға алды да, креске керіп өлтіру үшін претордың қолына берді. Претор оларды құлдыққа сатпақ болғанын естіген Цезарь, өз құзырымен олардың бәрін де керіп өлтіруді бұйырды, бұл бұйрығы үшін Сенат пен Рим халқы алдында жауап беруге әзір екенін білдірді.

Осының бәрі Юлий Цезарьдің атағын бүкіл Римге жайды, оның алапаты, әсіресе ол Кней Корнелий Долабелланы өз қарауындағы Македония провиициясын басқарудағы жолсыздықтары үшін ашықтан-ашық және батыл айыптаған шақта, мейлінше шарықтап арта түсті. Цезарьдің бұл айыптау сөздерінің аталылығы және мейлінше шешендік шеберлігімен айтылғаны соншалық, тіпті үздік ділмар деген Цицеронның өзі де Долабелланы зордың күшімен әрең ақтап қалды.

Фавн шеркеуінің портигінде тұрып, айнала толқыған шоғырға сырттан қарап тұрған адамның жайы осындай еді.

— Кай Юлий Цезарьға сәлем!—деді Тит Лукреций Кар, оның жанынан өтіп бара жатып.

— Саламатпысың, Кар,— деді Цезарь, «Заттардың жаратылысы туралы» дастанының болашақ авторының қолын қысып.

— Парасатты Юлийдің мерейі үстем бола берсін!— деді мим Метробий, күлдіргі ойыншылармен және акробаттармен бірге жақындап келіп.

— А, Метробиймісің!— деді Юлий Цезарь мысқылдай күліп.— Сен өміріңді текке өткізбейсің білем? Бірде-бір мейрамды, ақыры, көңіл көтерудің бірде-бір болымсыз түрін де құр жібермейсің.

— Ой, сымбатты Юлий-ай! Құдай беріп тұрғанда өмірдің қызығын көріп қалайық та... Эпикур айтқан жоқ па еді...

— Түсінікті, түсінікті, — деді Цезарь Метробийдің сөзін бөліп, соған Эпикурдің сөздерін мысалға келтіртіп жатпай-ақ қояйыншы дегендей.

Мінсіз таралған шашын бұзып алмайыншы деген оймен, Цезарь сол қолының шынашағымен желкесін қаси тұрып, оң қолының сұқ саусағымен ишараттап Метробийді өзіне шақырды.

Метробий искусство саласындағы жолдастарынан дереу сытылып шыға берген еді, олардың біреуі соңынан:

— Біз сені Эскулап асханасынан күтеміз,— деп дауыстады.

— Мақұл!— деді де мим, сонан соң Цезарьдің жанына келіп, мүләйімсіген сиқырлы күлкімен:— Юлийлер әулетінің шам шырағы, сымбатты Кай, бүгін жазмыш саған қызмет көрсетуімді нәсіп етсе, онда құдайдың мені шын желеп-жебегені.

Цезарь өзінің әдеттегі болар-болмас кекесінді күлкісімен езу тартты да:

— Қайрымды Метробий, менің сенен күтетін қызметім ауыз толтырып айтарлықтай емес. Сен Кней Юний Норбанның үйіне барып тұрамысың?..— деді.

— Ол не дегеніңіз,— деді қуанған Метробий жақын адамның кейіпімен.— Норбан маған ертеден-ақ... тіпті өзімнің даңқты, өлмес досым Луций Корнелий Сулланың тірі кезінен-ақ ниеті дұрыс адам...

Бұл сөзді есіткен Цезарь сәл тыжырынғандай болды, бірақ қасақана жайдарысып:

— Жарайды, жақсы...— Ол кенет ойлана қалды да тағы да: — Бүгін кешке қонағы біздікіне кел, Метробий, істің жайын сонда оңашада айтайын,— деді.

— Бұл неткен бақыт, неткен құрмет!.. Өле өлгенше ризамын саған, аяулы Юлий!..

— Жақсы, жақсы!.. Осы алғысың да жетер. Жолдастарын күтіп тұр, тезірек бар. Кешке көрісерміз.

Осыны айтты да, Цезарь қолын маңғаздана созып Метробиймен қош айтысты; ал анау тағы да қошаметпен алғысын жаудыра түсіп, Эскулап асханасына қарай тартты.

Цезарьмен сөйлескен адамның сұйықтығын, сондай-ақ әйелге жұлдызы ыстық Цезарь сияқты жас жігіттің зор беделін еске алатын болсақ, оның Метробийден сұpaп білмек болған мағлұматтары сүйіспендік істері жайында екені тым-ақ ықтимал нәрсе еді.

Цезарьдің шақыруын өзі үшін аса зор құрмет санап, шын жолым болды деп қуанышы қойнына сыймаған Метробий, Эскулаптың асханасына келіп, ондағы стол басына орналасып отырып алған өзінің достарына көріп-білгендерін масаттана баяндады.

Енді бірнеше сағаттан кейін салтанатты мол қонақасыға кездесетіні туралы ой, оның мұндағы тамаққа, өте-мөте үздік тамаша велитерн шарабына сұғына араласуына бөгет бола алған жоқ.

Стол басында болып жатқан әзіл және күлкі думаны ішінде комедиант, уақыттың қалай өтіп жатқанын мүлде аңғарған жоқ және босап қалған соншалық көп бокалдардың санынан да жаңылып қалды; үсті-үстіне төпелеп толассыз ішкен велитерн шыдатсын ба, арада екі сағат өтісімен-ақ байғұс комедиант әбден есеңгірен, шамалы жеріне жетпестен бірден күрт кетті. Алайда миды тұндырып, есті алған бұлыңғыр түнек ішінен: қой бұлайша сілтей беруге мұрша келмес, енді бір сағаттан соң орнымнан тура алмай қалып, Цезарьдің қонақасына бара алмаспын деген бір ой, бас көтергендей болды. Ол осындай шешімге келді де, екі қолымен столды тірене әрең дегенде орнынан тұрды, сонан соң табақтастарымен қош айтысты да, оларға күрмелген тілмен өзін Це... Це... Цезарьдің үйі қонаққа келеді деп күтіп отырғанын, сондықтан кетуі керек екенін түсіндірді.

Бұл сөзден соң мастар қарқылдап дүрліге күлді. Ол аяқтарын шалыстыра басып, асханадан шығып бара жатқанда, кекесін қағытпа сөздер оған жаңбырдай жауды.

— «Цезарьдікіне» барып жетісерсің!—деп дауыстады біреуі.

— Тілін мүлде күрмеліп қалыпты ғой, сорлы Метробий-ау!— дейді екінші біреу.

Билеме, сахнада тұрған жоқсын! Түзу тұр... Үйдің қабырғасынан түк қоймадың!

— Ол штукатурлармен келісіп қойған!

— Өзі жыланша ирелеңдей басады екен!

Метробий де далаға былдырақтап сөйлей шықты...

— Күле... ерсіңдер... күл... ерсіңдер... Қарасирақтар! Бірақ мен... Цезарьға қонаққа барамын... ол жақсы адам ғой... Цезарь үздік жақсы адам... ар... ар... артистерді жақсы көреді! Капи Юпитері... лотий... Капи... куә! Түсінбеймін..., бұл арамен қалай жүру керек екенін... Мынау велитерн шарабы деген... онда қоспа бар.., және Эв.., Эв... тибиданың жаны сияқты... бұл да жалғаншы!

Жиырма қадамдай жерге жүріп барып тоқтаған қарт маскүнем сәл ойланып біраз тұрды да, Юлий Цезарьмен кездесуге дейінгі қалған екі сағат уақытты велитерн шарабынан мең-зең болған басын таза ауада сейілтіп алу мақсатына пайдаланбақ болды.

— Қайда барсам екен?.. Әрине, жотаға... шығуым керек қой... онда самал соғып тұр-ау... ал мен күйіп-жанып барамын... мына бір календарь деген де мені февраль қыста келеді деп... иландырмақ болады... Апыр-ау февраль қыстың айы ма еді?.. Ол қыстың айы болса... арақты мұншалық ішпейтіндер үшін шығар... Осы жолмен тарта бергенде мен не табар едім?.. Мен онда... әлгі қайрымды патша Нуманың зиратына... кездесер едім.., шарапты жек көргені үшін... мен осы Нума дегеннің өзін зәредей де сыйлап көрген емеспін... Жек көрген... ол шарапты жек көріпті дегенге мен ешбір сенбеймін... Ынтымақтың он екі құдайы куә... деп айтайын... ол нимфа Эгериямен... мемлекеттік мәселелер жайында ғана сөйлесіп қойған жоқ... солай...

Аяқтарын тәлтіректей, шалыныстыра басқан Метробий. cay адамдарды, өте-мөте байғұс Нума патшаны пәлеғаттай отырып, дауылдардың құдайы Фурринаның орманына да келіп қалды.

Бұл орманның жалғыз аяқ соқпақтарымен біраз сенделіп келгеннен соң, ол орманның нақ ортасында тұрған бір үлкен ағашты көрді. Ағашқа таяу дөңгелек алаң жатыр. Метробий осы арадан орын теуіп, ежелгі жуан ағашқа арқасын сүйей келіп отырды.

— Шынында да осымның өзі қызық болды-ау,— деп күбірледі комедиант,— өзімнің тынышымда алған дауылдан қашып дауылдардың құдайы атындағы нақ осынау орманға келіп сергімек болғаным не...

Көздерін бір ашып, бір жұмып қалғи бастаған Метробий, аузына келгендерін қоқи отырып, кешікпей ұйқтап та кетті.

Ол түс көрді: қылтанақ жоқ қу далада жатыр екен, күн шыжып тұр. Метробийдің таңдайы кеуіп қаталап... кеудесі қысылып, тынысы тарылып бара жатқандай... Оның құлағына сылдырап аққан су дыбысы шалынды да, солай қарай тұра жүгірді... Жүгіріп келеді... бірақ зілдей болған аяқтары қарысып, табаны жерге жабысып қалғандай... жылжи алар емес... бұлаққа дейін әлі де алыс жатыр... Метробий қалай екенін өзі де түсінбестен, бұлақ болып ағып жатқан фалерн шарабы екенін көріп тұр... Бірақ бір ғажабы сол — судың сылдыры адамның сыбырласқан даусына ұқсайды... Метробий қаталап барады; ес кетті, жан шықты дегенде, ол бұлаққа келіп жетті; жата қалып тамаша фалерн шарабынан қанып ішпек болып, енді бас қоя бергенде, қарсы алдынан Нума Помпилий шыға келді де, оған ішкізбей қойдым аппақ сақалы беліне түскен Нума Помпилийдің түсі тым түнеріп кеткен еді; ол Метробийге ызғарлана қарады да, оны жер-жебіріне жете пәлағаттап тілдеді. Нума Помпилийдің даусы бейне бір қоңыраудай сылдырайды. Нума Помпилий сөзін аяқтай бергенде, Метробий бұлақ сұм ішінде сыбырласқан дауысты тағы да естіген еді, бір мезетте бұлақ суы фалерн шарабы орнына кенеттен қып-қызыл қан болып ақты. Нума Помпилий сесті дауыспен ақырып қоя берді.— Сусаған екенсің ғой?.. Сен қорқау аңсағаның қан екен ғой? Ал енді сусындай бер, өз бауырларыңның қанымен, опасыз қорқақ!

Түс барған сайын түнектене түсті. Метробийдің кеудесі қысылып, тынысы тарылып барады; бұл шалдың зәрлі даусынан ол қатты қорықты да жол-жөнекей бұталарға сүріне-қабына қаша жөнелді... Ояна келе ол алғашқы бетте қайда тұрғанын, өңі екенін, түсі екенін біле алмады; көздерін уқалап айналаға қарады да, oның орман ішінде екенін, түн болып, ағаш бұтақтары арасына ай сәулесі шашырап төгіліп тұрғанын көрді. Ол есін жиып, өзіне-өзі келуге тырысқан еді, бірақ оянғаннан кейін де құлағынан кетпей қойған Нума Помпилийдің ашулы сөздер айтып тұрған даусы бұған мұршасын келтірмеді. Сондықтан да ол алғашқы секундтарда өзін шырт ұйқыда түс көріп жатыр екем деп ойлады. Бірақ кешікпей-ақ өзінің шын оянғанына оның көзі жетті, бұл араға қалай келгені еміс-еміс есіне түсіп, ал түсінде естілген дауыстың жақын жердегі алаңнан естілгенін, кәдімгі тірі адамның даусы екенін түсінді.

— Өлімге өлім!.. Өзіміздің әміршілеріміздің көңіл көтеруі үшін емес, тым болмағанда өз пайдамыз үшін өлуге жаһәт етіп көрелік!—дейді әлгі дауыс, жалынды жігермен.— Адам бейнесіндегі бұл қорқау жыртқыштар Ливий шөліндегі жолбарыстардай-ақ қанға құмартулы. Жарайды! Олар қолдарына семсерлерін алып, біздің семсеріміздің күшіне қарсы шығып көрсін, біздің қанымызбен аралас олардың да қаны сел болып ақсын, құлдардың да, гладиаторлардың да, езілгендердің де жүректерінің соғатынын түсінетін болсын... Олимптегі құдай атаулы куә, күн нұрын көпке бірдей төгіп, жер жемісін оларға алаламай беруге, өмір жұрттың бәріне бірдей игілік пен қуаныш көрсетуге тиіс екеніне, олардың көзін онда жететін болады! Бұл айтылған жалынды сөздерді мақұлдаған дауыстар естіледі.

Бұл арада республикаға әлдеқандай бір қастық ойлаған адамдардың жиналысы болып жатқанын, Метробий бірден түсіне қойды. Бұл естілген күшті дауыс оған таныс сияқтанды.

Бұл дауыс кімдікі? Мұны Метробий бұдан қайда естіп еді? Қашан? Қанша ойласа да бұл Метробийдің есіне түспей-ақ қойды. Метробий демін ішке тартып, айтып жатқан сөздерді жақсы естуге тырысты.

- Сөйтіп, төрт жыл ұдайымен астыртын жүргізілген табанды жұмыстан соң, көптен күткен азаттық таңы жетті деп біз айта аламыз ба, жоқ па?—деп сұрады екінші қарлыққан дауыс, шала-шарпы латын тілінде.

- Ұрысты бастай алар күн бар ма, жоқ па? — дейді біреу, әлгіден де өткен қарлығыңқы дауыспен.

- Бастай аламыз!—дейді, ояна сала Метробийдің естіген алғашқы дауысы.— Арторикс ертең жүреді...

Осы есім құлағына шалынғанда, Метробий сөйлеп тұрғанның кім екенін таныды: бұл Спартак еді және бұл арадағы болып жатқан әңгіменің де туралы екенін де Метробий ұға қойды.

Арторикс ертең Равеннаға жүреді,— деді Спартак, сөз аяғын жалғай түсіп,— Равенкке біздің әскеріміздің бірі легионы болып құрылатын өзінің бес мың екі үш гладиаторын сақадай сай етуді ескертеді. Сенің басқаратының, Крикс, екінші легион болады; ол біздің Одағымыздың Римде тұратын жеті мың жеті жүз елу мүсінен құрылады. Үшінші, төртінші легиондарды Эномай екеуміз басқарамыз. Бұл екі легион Капуядағы Лентул Батиат мектебінің он мың гладиаторынан құралады.

Легиондарға бөлінген жиырма мың гладиатор осыны айтады!—деді, Эномай күндей күркіреген зор қуанышты дауыспен. — Жиырма мың!.. Сұмдық емес пе!.. Тамұқтың құдайларына аян!.. Сұмдық!.. Сулла мен Марийдің дандайсыған легиондары сауыт-сайманын қалай тартынып шыққанын көзбен көретінімізге бәс тігейін!

— Сіздерден сұрайтыным — езілген елімізге қабырғамыз қайысқандықтан, ісіміздің жемісті болуы үшін, бәріміздің басымызды қосушы адалдық сенім үшін,— деді Спартак,— сақ және ұстамды болыңыздыр. Өжеттік істейміз деп ісіміздің нәтижелерін зая жіберіп алмайық, Мезгілсіз жасалған батылдық қимылдың қандайы болсын қазір барып тұрған қылмыс болып табылар еді. Біздің алғашқы қимылдарымызды бес күннің ішінде естесіндер және Капуяға көтерілісшілер не болғанын көресіңдер. Эномай екеуміз отрядтарымызды деревняға жинағанымызбен, мүмкіндік бола қалған бетте-ақ, біз Кампанья астанасына батыл соққы беруге ұмтыламыз: сол уақытта сендер Равеннада да, Римде де өздеріңнің барлық күштеріңді жиып жіберіп, бізге қосылуға ұмтыласыңдар. Капуядағылар қаннан тік көтерілгенше, сендердің араларында бұрынғыдай бейбіттік пен тыныштық сақтала тұрсын.

Осыдан соң іле-шала, езілгендер Одағының жоғарғы штабында болып есептелетін гладиаторлардың бәрі қатынасқан қызу және ойлы-қырлы әңгімелер басталды.

Өзара бірін-бірі сақтандырып, жігерлендіруші және үміт арттырушы сөздер айтысып болған соң, гладиаторлар тарай бастады. Бәрі де қызу әңгімемен Метробий отырған жаққа қарай беттемек болған еді, бірақ Спартак оларға:

— Туысқандар, бәрің бір бағытпен жүрмеңдер! Екіден немесе үштен, бөлініп, бірінен-бірін бес жүз, алты жүз қадамдай шалғай отырыңдар. Қалаға кіргенде біреулерің Цестий көпірі, екіншілерің — Сублицийский, қалғандарың — Эмилий көпірлері арқылы өтіңдер,— деді.

Бұйрықты құп алған гладиаторлар орманнан шығып, әртүрлі жолмен қалаға қайта бастағанда, Спартак Метробийдің қалт-құлт етіп жасырынып жатқан ағашының жанынан өте бере, Крикстің оң қолын қысып ұстап тұрып:

— Сен екеуміз кейінірек, түн ортасы шамасында, Жалғызкөзді Лутацияныкінде кездеселік, айтылмыш қару-жарақты бес күн ішінде келіп жетеді деп күтуімізге болатын-болмайтынын сонда айтарсың,— деді.

— Мен осыдан шыға қашыр айдаушыға барып жолығамын, бұл жүкті ол мүмкіндігі болғанша тез тасуға уағда еткен болатын.

— Э!— деді Эномай жақтырмаған пішінмен.— Бізге ол қару-жарақ не керек? Өзіміздің антымыз, семсеріміз, ерлігіміз — бізге серік осылар емес пе.

Крикс аяқтарын тез басып, Цестий көпіріне қарай кеткен Спартак, Эномай, Арторикс үшеуі Сублицийский көпіріне қарай беттеді.

- Мә, саған безгелдек! — деді гладиаторлар ұзаған сайын, есін жиып, ерсіне бастаған Метробий.— Ал, керек болса... республикаға осындай дауыл төнген екен ғой! Құралды жиырма мың гладиатор... Сицилиядағыдай құлдардың екінші соғысының басталуына осының өзі де кәміл жетерлік... Ол, ол ма... Мынау Спартак өзінің рухының күштілігі және тапқырлығы жағынан Сицилия құлдарын бастаған Эвнадан әлдеқайда басым... Мені бұл орманға сәуегейлік айдап келген екен-ау... Құдіреті күшті құдайлар республиканы апаттан сақтап қалудың құралы етіп мені қалаған болды ғой... Дәл солай.,. Осындай іске бір кезде қаздардың да пайдасы тимеп пе еді? Бұл іс дегенге мен неге жарамаймын?.. Тіпу Алжасқан басқа қайдағы бір жоқ сандырақ салғастырулар келе береді екен!

Осы сияқты салғастырудан туған қорытындыларға өте қатты қынжылып ренжіген Метробий, орнынан тұрып, гладиаторлардың бәрі шын кетті ме екен, олардан бұл араны бақылап ешкім қалмады ма екен деген оймен орман ішімен ептеп бірнеше қадам ілгері жүрді.

Сол мезетте, оның есіне, өзін апақ-сапақта кешкі тамаққа келеді деп күтіп отырған Цезарь түсті; түн ортасы таянып қалған еді. Метробий қатты ренжіді, бірак, ол Фуррина құдайдың орманынан аман-есен шығып кете қалсам, Цезарьға тезірек жетіп, бұл аса маңызды құпия сырды оған баян етейін деп ойлады. Мұндай заговорды ашқаным үшін, деп ойлады комедиант, Цезарь менің кешіккенімді кешіреді.

Гладиаторлардың барлығының кетіп қалғанына көзі жеткен Метробий, ағаш арасынан шықты да, Цестий кәпіріне қарай беттеді, егер мас болмасам, гладиаторлар жиналыс ашып жатқан сағатта Фуррина орманына тап болмас едім-ау, сондықтан ішкілікке де, жығыла ішетін әдетіме де рақмет деп ойлады ішінен; Эскулап асханасынан ішкен велитерн шарабын ол әлгінде ғана даттаған еді, енді ол да зәм-зәмдай болып көрінді.

Осындай ойлармен Метробий Цезарьдің үйіне келді

Ол кітапханаға келіп оңаша жолығып кетсін, Римнің тағдырына байланысты аса бір маңызды хабарларды баяндаймын деп Юлийге кісі салды...

Метробийді бәтуасыз, маскүнем деп санайтын Цезарь алғашта оның сөзіне ешбір мән бермеген еді, дегенмен, сәл ойланды да оны тыңдамақ болды. Ол өзінің қонақтарынан рұқсат сұрап кітапханаға барып кірген еді, онда Метробий гладиаторладың заговорлары туралы көрген-білгенін асыға-үсіге, қысқаша айтып шықты.

Бұл хабар Цезарьға ерсі көрінді. Баяндалған оқиға мас адамның шатасқан сандырағы болып жүрмесінші деген оймен Цезарь мимға бірнеше сұрақ берді; бірақ мұның бәрінің шындық екеніне көзі жеткен ол, қабақтарын түксите түсіп, бірнеше секундтай үн-түнсіз, ойға кетті. Содан соң, кенеттен бір тоқтамға келген адамдай, селт етіп сенбейтін пішінмен езу тартты да, Метробийге:

- Сенің айтқандарың нағыз ертегіге ұқсайды, бұл ертегі Эскулап асханасынан ішкен велитерн шарабының әсерінен пайда болған ба деп ойлаймын,— деді.

— О, аяулы Юлий, велитерн шарабын, әсіресе оның жақсысын ұнататынымды бекер дей алмаймын,— деді Метробий,— бүгінгі кеште басымның сау болмағанын да. мойындаймын. Бірақ Фуррина орманында естіген сөздер жөніне келетін болсақ, мен оларды сізге дәлме-дәл айтып тұрғаныма ант ете аламын, өйткені тәтті ұйқы, Яникуль жотасының таза ауасы ол уақытқа дейін мені әбден сергіткен болатын. Сонда сен консулдар мен Сенатқа мұны ескертпей, республиканы шынымен-ақ қатерде қалдырмақпысың?

Цезарь ойға кеткен күйі сілейіп тұрып қалды.

— Әрбір секунд жағдайды қиындата түседі.

Ал Цезарь да үн жоқ.

Бүкіл қиянатынан, тықыршуынан «патриоттық» сезім жанына батып тұрғаны айқын көрінгенімен, Метробий де ләм-мимсіз қалды. Бір минут өтісімен ол:

— Сонымен, енді не істеу керек?..— деп сұрады.

Цезарь басын жоғары көтеріп:

— Отанымызға қауіптің қаншалықты төніп тұрғанын өзім таразылап көрсем деймін, Митробий!— деп жауап берді.

— Құрметті Юлий! Бұл заговорды ашу жөніндегіден бегімді, қаласаң саған-ақ берейін, өйткені мен Кай Юлий Цезарь өзінің зор парасаттылығы арқасында ешқашан ешкімнің ақысын жемейтінін іс жүзінде көрсете алатынын білемін және солай деп бекем сенемін де.

Ықласың үшін де және ұсынысың үшін де саған рахмет, Метробий. Бірақ мен істің жайын сенің қолыңа үлкен құпия сырдан пайда табу үшін емес, мұндай қиын жағдайда не істеу керек болатынын шешу үшін тексеріп шыққым келеді.

Метробий мақұлдап басын изегенде, Цезарь оған:

— Триклинийға барда, мені сонда күте тұр, бірақ ешкімге ләм деуші болма! Ұқтың ғой мені, Метробий, Фурунша орманында естігендерін туралы да, осы арада екеуміздің не сөйлескеніміз туралы да жақ жазушы болма. Менің дәл қазір қайда кеткенімді ешкім білмесін. Бір сағатта мен қайта ораламын, республиканың игілігі үшін нe істеу керек болатынын сонда ақылдасамыз,— деді.

— Айтқаныңды екі етпейін, Цезарь...

— Менің жүрегімнің ықласына ғана емес, Кай Цезарьдің цирктердегі жарыстарда қол жеткен болымсыз атақтармен ғана жерге кіреді деп тағдыр кітабында жазылмағанына, көзің жетіп, көңілің толатын болады.

Кай Юлий Метробийді сонда қалдырды да, кітапханамен қатарлас бөлмеге барды. Үстіндегі стол басы ақ киімдерін тастап, плащ киді, құлдарының біреуіне менің соңымнан ер деп бұйырды да, үйден шығып жүре берді.Ол адымдай басып, Венера Либитинаның асханасы тұратын қысылшаң көшеге қарай беттеді.

Палатинадағы үйінен басқа, Субурраның дәл ортасында Цезарьдің тағы бір үйі болатын. Римнің осы ауданында тұратын кедейлердің арасында өзінің даңқын көтеру мақсатымен ол көбінесе осы үйінде тұратын. Латиклава орнына жабайы туника киген Цезарь сан рет Субурра мен Эскивилиннің қараңғы, лас көшелерін аралай жүріп кедейлерге жомарттық істеп, көмек беретін болғандықтан да ол азап пен сор жайлаған бұл түкпірдің барлық ықпыл-жықпылын бес саусағындай біледі.

Жалғызкөзді Лутация қабағына кірген бетінде екінші бөлмеге қарай өткен Цезарь, ондағы стол басында отырған гладиаторлар мен рудиарийларды көрді.

Бұл топқа ол әдеттегіше salvete деп амандасты да, бұрышқа таман барып отырып, эфиопиялық күнге екі керсен шарап келтір деді. Сөйтті де бейхабар пішінмен, қасындағы қосшысымен әлдеқандай төркінсіз сөздерге келе отырып, гладиаторлардың арасында не болып, не қойып жатқанын жіті бақылап, олардың әңгімесіне құлақ түрді.

Крикс пен Эномайдың аралығынан орын алған Спартактың жүзі қуарыңқы, тұнжырап ой соңында отырғандай. Сулла өлгеннен бергі төрт жыл ішінде фракиялық өте-мөте байсалды болып алған, маңдайдан түскен терең әжім ондағы ауыр ой мен ішкі уайымның белгісіндей еді.

Спартак деген ат құлағына шалынғанда Цезарь, бірден-ақ: ол ержүректі, алғыр ақыл иесі дерліктей сонау бір отырған еңгезердей, сұлу адам болар, деп түйді. Гладиаторды шын кемеңгер адамға тән, тіпті көзбен түйрей отырып, Цезарь бас-аяғы бірнеше минут ішінде-ақ Спартактың ұлы істер істеп, ерліктер жасау үшін туған acа ер, зор талантты адам екенін таныды.

Азур күң екі керсен шарап әкелген еді, Цезарь бірін өзі алды да, екіншісін құлына ұсынып:

— Іш!— деді.

— Шарапты құлы ішіп жатқанда ол керсенді аузына тосып, өзі де ішіп отырған адам болды; бірақ ол шарапқа ернін де тигізген жоқ. Цезарь судан басқаны ұрттап алмайтын.

Арада шамалы уақыт өткен соң, Цезарь орнынан тұрып гладиаторлардың жанына келді де:

— Сәлем бердік, ер Спартак! Тағдыр саған күле қаpaп, жұлдызың оңынан тусын, сен бұған лайық адамсың!—деді.— Менімен аз сөйлеспес пе екенсің?

Отырғандардың бәрі де оған жалт қарасқан еді, таңырқаған бірнеше дауыс бірден шықты:

— Кай Юлий Цезарьмысыз!

— Кай Юлий Цезарь!—деп Спартак дауыстап жіберді, орнынан тұра беріп. Ол Цезарьді тек сыртынан ғана білетін, бұған дейін жүзбе-жүз көріскен емес-ті.

— Сабыр... сабыр,— деп болашақ диктатор жылы жүзбен езу тартты.— Понтификтердің бірі түн қатып Субурра мен Эсквилиннің қабақтарын кезіп жүр деген лақап ертең бүкіл Римге тарап кетер.

Юлийлер әулетінің ұрпағына бірсыпыраға дейін үн-түнсіз қарап тұрып қалған рудиарий оған:

— Кай Юлий, қандай істе болсын менің көмегім саған пайда келтіре алатын болса, мен өзімді аса бақыттымын деп санаймын,— деді.

— Әлде сен мынау түлектердің қауымын азғантай уақытқа қалдыра тұрып, менімен бірге қаланың ең жақын қорғанына дейін барып қайтуға ризалық білдірерсің? Гладиаторлар таңырқап біріне-бірі қарасты. Спартак қанағатты шыраймен:

- Римнің сен сияқты аса атақты, бекзада ұлдарының әскерімен сейіл жасау біз сияқты атақсыз байғұс рудиарий үшін мақтан емес пе,— деді.

- Ержүректі адам ешуақытта да байғұс болмақ емес, - еді Цезарь есікке қарай беттеп, құлына мені осы жерде күте тұр деген ишаратпен.

- Ай,— деді Цезарьдің соңынан ере келе жатқан Спартак күрсініп, — бұғаудағы арыстанға күштен не пайда?

Сирек кездесетін бұл екі адам қабақтың басқа бөлмесінен өтіп, тысқа шықты да, үн-түнсіз оңға бұрылып, ескі қорғанының осыдан төрт жыл бұрын гладиаторлар Кай Веррестің азат еткен адамын өлтіретін тұсына қарай жүрді.

Қаланың ең шеткері үйлері мен Сервий Туллий жолдағы аралығындағы иесіз жазықта, ай сәулесіне шомып бейнебір елестей болып көрінген Цезарь мен Спартак екеуі қалған бірін-бірі әбден зерттеп баға берейін дегендей, ләм-мимсіз тұрды. Бұлардың екеуі де өздерінің бір-біріне қарама-қарсы екі принциптің, екі мақсаттың адамдары екенін, екі істі: деспотизм ісі мен бостандықты бейнелейтіндей іштей түсінетін еді.

Ең алдымен тіл қатқан Цезарь болды:

- Жасың нешеде?

- Отыз үштемін – деді Спартак, не ойлағанын табайыншы дегендей Цезарьға тесіле қарай.

- Фракиялықсың ғой?

- Солай.

- Фракиялықтар ұрыс майданында және қандай қатерлі істе болса да алғыр келеді. Ал сен тек күш иесі, ержүрек адам ғана емес, сонымен бірге, қасиетті мінез бен білім жағынан да үздік адамсың. Мұным рас емес пе? Сен мұны қайдан білесің?

- Бір әйелден естіген едім... Бірақ саған және өзің бүтіндей берілген іске аса зор қатер төніп тұрған қазіргі сағатта, біздің шұғылданатын ісіміз бұл емес қой.

Сенің бұл айтып отырғаның қандай іс, қандай қатер?

- Мен бәріне де қанықпын, бірақ мен саған қандай да болсын бір зиян тигізу үшін келіп тұрғаным жоқ, Спартак. Қайта менде сені аман алып қалайын деген, ниеттен басқа ешнәрсе жоқ. Әлдекім Фуррнна орманындағы бір ағаштың түбінде отырып, сендердің бүгін түнде сонда болған өңі әңгімелеріңді бастан-аяқ есітіпті.

- О, қу шұпақ құдай! — деп Спартак шошына дауыстап жіберді.

- Өзінің көріп білгендері туралы ол адам консулдарға хабарлай қойған жоқ, бірақ мен оны бөгей тұрайын деп қаншалықты әрекеттенгеніммен де, оның бұл түннен немесе таңсәріден қалмай хабарлауында сөз жоқ, онда сенің гладиаторларыңның төрт легионы басын біріктіріп үлгере алмастан, торғайдай тоздырылады.

Спартак қатты назаланды; өз басын өзі екі қолымен қыса ұстап, қою біткен ақшудап шаштарын бұтарлап жұла тұрып, ол жыламсыраған дауыспен өзіне-өзі күбірлей сөйлей берді:

- Бес жыл бойғы үміт, күрес, еңбек әп-сәтте зая кеткені-ау!.. Бәрінің де біткені ме, езілгендер үшін үміт атаулы өшіп, мынау лағнат тұрмыстың қамытын киіп қайтадан құл болғанымыз ба?..

Оның мұншалықты ізгі, аянышты және ауыр азасын сыйлап, Цезарьдің қабырғасы қайысқандай болды. Гладиатор оны ықтиярсыз таңырқатты. Грек немесе рим геройларының ғана қолынан келерлік іс істеу үшін өзінің, бостандыққа деген қасиетті сүйіспендігінен күш таба біліп, қиын-қыстаулы жағдайда табандылықпен, сақтық және батылдықпен жиырма мың гладиатордан шын мәніндегі армия құрастыра білген бұл адамға ол қайран қалды.

Осы ойлар келгенде Цезарьдің көздері шатынай ұшқын атып, басы шыр айналды. Албан жоталарының шыңына тесіле көз тіге тұрып, ол шексіз қиял құшағына енді; жиырма мың жауынгердің төрт легионын маған берсе, бас-аяғы бірнеше жыл ішінде-ақ бүкіл дүниені аузыма қаратып, Римнің билеушісі, патрицийлердің әміршісі, ал қара халықтың сүйіктісі болып отырар едім-ау деп ойлады, ол.

Бірі — қауіп пен жабығуға, екіншісі — баққұмарлық арманына шомған екі адам бірнеше минуттай тіл қатпастан тұрды. Бұл меңіреулікті ең алдымен Спартак бұзды. Ол қабағын тас түйіп, жігерлене:

— Жоқ, Юпитер Карательдің найзағайлары куә, олай болмақ емес! — деді.

— Ал, сонда не істемексің? — деп сұрады Цезарь жұлып алғандай.

Спартак Цезарьдің байсалды жүзіне тесіле қарап, одан:

— Цезарь, сен бізге елмісің, жаумысың? — деп сұрады.

— Мен ел болсам деймін және ешуақытта да жау болмақ емеспін.

— Онда біз үшін не істеймін десең де сенің қолыңнан келеді: біздің аман қалуымыз сенің қолында.

— Қалайша?

— Біздің сырымызды білген адамды ұстап бер.

— Демек, мен, римлян бола тұра, Римді құлату үшін Италияның барлық құлдарын көтерілдіріп қоя бермекпін бе, қайта бұған бөгет жасау қолымнан келе тұрса да?

— Сенікі рас, римлян екенің есімде де жоқ.

— Мен бүкіл дүние жүзі Римнің қоластында болса екен деймін.

— Әлбетте, солай! Жер жүзіндегі барлық халықтарға үстемдік етсем деген латындар тирандығы сенің өз басыңда. Демек, сенің ойың Александр Македонскийдің ойынан да басым екен! Римнің сұңқарлары дүние жүзі халықтарына тегеурінін батырып меңдетіп болған шақта, сен оларды бұғаулап, темірдей берік уысында ұстай қоймақ екенсің ғой? Халықтардың билеп-төстеушісі — Рим, Римнің билеушісі — мен болам десейші!

Цезарьдің көздерінде қуаныш оты лау ете қалған еді, бірақ ол әдеттегі қалпына түсіп, Спартакқа жымиып тұрып:

— Менің нені арман ететінімді ешкім білмейді және тіпті өзімнің де білмеуім ықтимал. Бірақ, Спартак, сен ұлы қолбасшыға лайық қайыспас табандылықпен құлдардың қалың қолын құрып, легиондарға ұйымдастырдың және оларды ұрысқа бастап алып шығуға бел байладың. Сондағы сенің ойға алғаның не, соны айтшы маған? Неге көзін жетеді? — деді.

— Мен,— деді рудиарий көздерінен ұшқын атып,— мынау жан түршігерлік рим дүниесін талқандап, оның орнына барлық халықтардың тәуелсіздігін орнатсам деймін. Біреуді-біреуге бас игізіп телміртіп қойған, өзі үшін де емес, еңбексіз-толғақсыз біреу үшін қызмет етумен азан шектіріп қойған әділетсіз заңдарды күл-талқан етсем деймін. Езілгендердің шеккен азабын езушілердің қанымен жусам, Рим жеңістерінің арбасына байлаулы бақытсыздардың бұғауларын талқандасам деймін. Сол бұғаулардан семсерлер соқсам, қай халық болсын сол семсердердің күшімен сендерді өз жерінен айдап шығып, Италияға әкеп иіріп қойса деймін, өйткені ұлы құдайлар сендер үшін ғана жаратқан, сендер оның шегінен ешуақытта аттап шығуға тиіс емессіңдер. Бізді варварлар деп атап, мәдениет үшін, сүйіспеншілік үшін туған, бірақ оның орнына бірін-бірі өлтіруге душар болған бақытсыз адамдардың кескілесуі және қырқысуымен тояттаған жыртқыш халықтың жиналатын жері амфитеатр атаулыға әрі салсам деймін. Құдіреті күшті Юпитердің барлық найзағайлары үшін жер бетінде құлдық жойылып, азаттық күшінің туғанын көрсем деймін. Менің іздегенім, аңсайтыным, күткенім азаттық және жұртты соған шақырамын, менің іздегенім жеке адамдарға да, сол сияқты ұлы және аз халықтарға да, азулы мен нашарға да бірдей ортақ азаттық, ол азаттықпен бірге бейбітшілік өркендеу, әділет, жер бетіндегі адамға ләзатты дәурен сүру үшін мәңгі құдайлар берген бақыт дүниесі.

Цезарь Спартактың сөздеріне қабырғасы қайысып, оны қозғалмай тұрып тыңдады.

- Сонан соң, қиял иесі асыл жан, сонан соң?

- Сонан соң үміті право, нәпсіні сана билейтін болады, - деп жауап берді рудиарий, оттай ойнаған жүзінен көкірегін кернеген күшті сезім шалқығандай болып,— ал сонан соң, адамдар арасында туысқандық, адам қауымында марқабаттылық үстем болады.

— Осы айтылған игіліктердің бәрі де бола қалады деп сенемісің, қиялшыл байғұс,— деді Юлий Цезарь сәл кекесінмен.

Цезарь бір минуттай үндемей тұрды да, тағы былай деп сөзін жалғады:

— Спартак, сен маған құлақ ас та, көкірегіме өзің ұялатқан сезімнен туған мына сөздерімді таразыға сал. Цезарь өз сезімін, онан да гөрі— өзінің сый құрметін кім көрінгенге үлестіре бермейтін адам екенімен қатар, оның бұл сезімі өз ойлағаныңнан әлдеқайда орнықты және берік те. Сен ойға алған бұл істің ешуақытта қолдан келмейтіні былай тұрсын, өз алдыңа қойып отырған мақсат, сол сияқты қолыңда бар күш жағынам алып қарағанда да, тек бос қиял екені сөзсіз. Қолындағы жиырма мың құл Римді бүрліктіреді деп, әлбетте, өзің де ойламассың. Сенің бірден-бір арқа сүйейтінің—«бостандық» деген ұранмен өз туыңның астына жиналатын құлдардың қалың бұқарасы екен делік. Айталық, сол құлдардың саны жүз мыңға, тіпті жүз елу мыңға,— ешуақытта мұншалық болмайды да,— жетсін, олар сенің арқаңда жасалған темірдей тәртіпке түсіп, көзсіз ерлік қимылдар көрсетіп, барып тұрған табандылықпен-ақ, шайқассын. Солай делік. Бірақ бұдан не шықпақ? Сонда олар Азия мен Африка патшаларын бағындырған төрт жүз мың легионерлерді жеңеді деп ойлаймысың? Легионерлер — азаматтық правоның және меншіктің иелері, олар өздерін талап күйзелтуші мал-мүліктен жұрдай құлдарға — сендерге қарсы мейлінше қатты шайқасады. Сендер жанкештілікпен шайқассаңдар, олар — өздерін сақтау сезімімен шайқасады, сендер — право алу үшін, ал олар өз меншігін сақтау үшін алысады. Сендерден сан жағынан басым бола отырып, олар әрбір қала сайын, муниципия сайын өздеріне одақ тапса, сендер — жауға кездесесіңдер. Мемлекет қазынасының барлық байлығы, оның үстіне әсіресе патрицийлардың бар дәулеті солардың қолында болады, бұған қоса Рим даңқының беделі, тәжрибелі қолбасшылардың өнері, барлық қалалардың және азаматтардың мүдделері, республиканың толып жатқан қисапсыз кемелері мен барлық жерлерден келіп жататын көмекші әскерлер солардың жағында болады. Сенің ерлігің, табандылығың мен ұшан-теңіз ақылың әралуан елден шыққан сыңар езу, ұзын сойыл ұрда-жық варварлар тобында тәртіп, о неге орнатуға ғана жетеді. Мен солай болады деп тек долбармен айтып отырмын, тіпті мұның өзі де қолдан келмейді. Сен өзіңнің қайыспас қайрат, ақыл жағынан алғанда қолбастарлық қабілетің бар адамсың — мұны мен мойындаймын — бірақ сенің мұршаң жаудың жеңіске деген үмітін әлсірету үшін, денедегі жанды жарадай-ақ, өз қолыңның кемшіліктерін бүркемелеуге ғана жетеді. Алайда, алғырлық, ақыл мен ерліктің не кереметтерін көрсете отырғанның өзінде де, жеңіске ие бола қояр ма екенсің?

— Оның несі бар! — деді Спартак, ұлы адамдарға тән қаперсіздікпен.— Ақ іс үшін ерлік өлімді қарсы аламын, біздің төгілген қанымыз бостандық даласын ұрықтандырып, езушілердің маңдайына жаңа қарғыс таңба болып басылады, кек алушылардың сан жетпес жасағын туғызады. Miнe, үрім-бұтаққа қалдырып кетуге тұрарлық нағыз асыл мирас — енеге боларлық іс осы болады.

— Мұның асқан жангештілік, бірақ пайдасыз және керексіз қырғын! Сенің қолыңнан келетін күш, мақсатыңды орындалу үшін жеткіліксіз соғатынын дәлелдеп болдым, енді сол мақсаттың өзі де — өрекпіген қиялдың жемісі, адам баласының қолына түсе қоймайтын елес екенін — сен неғұрлым жақындаған сайын, ол солғұрлым алыстай түсетінін дәлелдейін; сен оны әне ұстаймын, міне ұстаймын деп жүргенде, ол көз алдыңнан ғайып болады да кетеді. Адамзат орманды тастап, қоғамда тіршілік еткеннен бастап-ақ азаттық ойлап, құлдық пайда болды. Тіпті халық өкіметіне негізделген біздің Рим Республикасының өзінде де бүтіндей өкімет билігі барлық байлықтың, демек, барлық күштің иесі және Республиканы билеп-төстеуді өзіне мирас етіп алған ат төбеліндей патрицийлардың уысында екенін өзің де көріп отырсың. Айта берсек ішсе тамаққа, кисе киімге жарымай отырған үйсіз-күйсіз төрт миллион Рим азаматтарының өзін де азат деуге сияр ма? Олар өздерінің дауыстарын кім бұрын сатып алса, соның құлы: «әлемді жатқызып өргізуші» бұл қайыршылардың үлесіне тиген бір ғана енші, бір ғана байлық сол дауыс беру правосы. Сондықтан да «азаттық» дегеніміз - өз мәнінен айрылған сөз, бұл қашан да болса бұқаралық көкірегінде сайрап тұратын күй пернесі, егер оны сөйлете білсең, көбінесе тиранға көмектеседі. Мен — мұны өзің де көріп жүрсің, Спартак — осы өшпенді патрицийлардың асқақтаған тізе қақпайынан қорлық көріп жүрген адаммын, кедей-кепшік плебейлердің шеккен қайғы-қасіреті арқама аяздай батады. Бұлардың алғашқысы құрымай, соңғысының бағы ашылмайтының да көріп отырмын; олигархтар үстемдігін құрту үшін халық қауымына жанаса білу керек, оны тізгіндеп ұстап, оған темірдей берік қажырмен, асқан ұлы беделмен басшылық ету керек. Сонымен, адамға адам қасқыр болғандықтан, адам нәсілін тағдыр қасқырлар мен қозыларға, күшігендер мен көгершіндерге, домалатып жеушілер мен желінушілерге бөліп қойған соң мен де осының бірін таңдап алып, өз алдыма қиын міндет: өкіметті қолыма алып, езушілерді — езілуші, аунатып жеушілер - желінушілер етіп, екі жақтың тағдырын ауыстыру міндетін қойдым.

— Цезарь, сен, бұған қарағанда, әлі де болса, менің ойларымнан әсер алған болдың ғой.

— Солай, мен құлдарды аяймын, оларға әрқашан қайырымдылық істеймін, гладиаторларға қабырғам қайысады. Мен халыққа сауық-сайран көрсеткенде плебейлердің тағылық құмарын тарату үшін гладиаторлардың бірін-бірі варварлықпен өлтіруіне ешуақытта да жол берген емен; бірақ өз алдыма қойған мақсатқа жету үшін, егер оған қолым жете қалатын болса,— маған зорлықтан да гөрі айла, күштен де гөрі икемділік, қатерлі жолда біріне бірі серік болатын батылдық пен сақтық керек. Маған биік шыңға шығудың жазмышта жазылған нәрсе екенін білемін, оған шыққым келеді және шығамын да. Маған барлық тасқындардың ағынын өз арнасына жинап алып теңізге долы күшпен барып құятын ағынды өзен сияқты жол-жөнекей кез келген күштерді пайдалану дұрыс болғандықтан, Спартак, саған мынаны айтпақпын: іске аспайтын есуастық, қиялды тастап, оның орнына Цезарьға жәрдемші, серік бол. Аруақты үлкен анам, бақыт жұлдызым — Венера мені өмірдің соқпағына салып, болашақ, үлкен мәртебеге не болатыныма аян беріп тұр. Ерте бола ма, кеш бола ма, әйтеуір бір провинцияны басқарып, легиондарға басшы боламын, жеңіске, даңққа қолым жетеді, консул боламын, тәж бен тақты талқандап, халықтарды өзіме қаратып, мемлекеттерді бағындырамын.

Цезарь өлшеусіз алабыртып, тасып кеткен еді; оның оттай жанған көздерінің сәулесі жүзіне түскен екпінді үні мен тепсе темір үзгендей зор сенімді кейпі әп-сәтте Спартакты өзіне тартып әкетті.

Цезарь сөзін тоқтатты, өзімен әңгімелесіп тұрған бұл адамның асқақтаған еспелі сөздерінің шырмауынан босаған Спартак, зәрлі үнмен:

— Ал, сонан соң? — деп сұрады.

Цезарьдің көздері ұшқын атып қоя берді, өңі қашып, қалтыраңқы, бірақ батыл дауыспен:

— Сонсоң... бүкіл дүние жүзін билеу! — деді.

Бұл сөздерден кейін, аз уақытқа созылған тым-тырыс басталды.

— Сөйтіп, бұл істі таста,— деді бірнеше секунд өткен соң, әбден тыныштап, жайғасқан Цезарь.— Бұл ту бастан-ақ сәтсіздікке жазылған ic. Осының бәрі туралы қазір консулдарға хабар жетеді. Жолдастарыңа өз праволарын қарулы күшпен емес, заң жолымен жеңіп алудан үміттерін үзбестен, басқа түскен іске шыдай беру керек екенін түсіндір. Менің досым бол, жорықтарда соңымнан ер; қарамағыңа алғыр жауынгерлер беремін, сол уақытта сен жаратылыстың өзіңе берген өлшеусіз қабілетін толық келбетінде көрсете аласың...

— Мүмкін емес! Бұл мүмкін емес!..— деді Спартак.— Маған берген зор бағаң, достық ұсыныстарың үшін саған рақмет, Кай Юлий; мен тағдырдың жазған жолымен кетуге тиіспін, құлдық жағынан өзіме бауырлас адамдарды тастап кете алмаймын және тастағым да келмейді. Егер Олимптегі құдайлардың адам тағдырын басқарып отырғаны, сонау жоғарыда — жер бетінде жоқ болғанымен, - әлі де болса әділеттің бар екені рас болса, онда біздің ісіміз өлмейді. Ал егер адам да, құдай да маған қарсы шайқасатын болса, онда Аякс сияқты, бас иместен ерлікпен өліп кету қолымнан келеді.

Бұл адамға Цезарь тағы да қайран қалды. Ол Спартактың қолын алып, оны қатты қысып тұрып:

— Ендеше, жолың болсын! Сен қорқынышты білмейтін адам болғандықтан мен саған бақытты жөн сілтейін, өйткені мен жанның қорқынышсыз болуы бақытсыздықтан құтылуға жәрдемдесетінін білемін. Барлық, істе де үлкен роль атқаратын бақыт соғыс істеріңде өзінің сиқын тым тез өзгерте салады. Сенің ойға алған ісің дәл бүгін кеште біржолата құлағалы тұр, бірақ Фортуна шын назарын аударса, оның оңалып, күні ертең табыс пен даңққа жақын баруы қиын емес. Ал, енді тез Капуяға жөнел: сендерді тыңдаған сонау адамның консулдарға барып, жасырын әрекеттеріңді ашуына ара тұру менің қолымнан келмейді және ара тұруға тиіс те емеспін. Жұлдызың оңыннан туа қалса, Капуяға Сенаттың шапқыншысынан бұрын жетуге ұмтыл... Қош...— деді.

— Құдайлар сені желеп-жебей берсін... Кай Юлий.., және... қош...

Понтифик пен рудиарий бірінің қолын бірі тағы да қысты да, үн-түнсіз иесіз көшені бойлай Венера Либитинаның қабағына қарай жүрді.

Цезарь ішкен шарабы үшін ақша төледі де, құлын ертіп үйіне қайтты.

Спартак өзінің жолдастарын жиып жіберіп, олардың әрқайсысына өте тығыз тапсырмалар берді: Крикске Рим гладиаторлары арасында заговордың ізі-түзін білдірмей жоюды, Арторикске—Равеннадағы Граникке жедел жетуді тапсырып, ал Спартактың өзі Эномай екеу екі мықты атқа мініп, жол жөнекей тың ат сатып алу үшін езілгендер Одағы кассасынан бес талант алды да, Капуан қақпасы арқылы Капуяға қарай төпеп кете барды.

Цезарь үйіне қайтып келсе, үстеп ішкен фалерн шарабының әсері мен отанды жалындап сүйген және Цезарьдің кешігуінен секем алған Метробий республиканы сақтап қалмақ болып өзінше тұпа-тура, ал привратниктің айтуынша— аяқтарын бұраңдата басып, консул қайдасың деп тартып отырған екен.

Терең ойға кеткен Цезарь көп уақытқа дейін сілейіп тұрып қалды. Бір мезетте ол ішінен:

— Гладиаторлар мен Сенат шапқыншылары біраз жерге жарысып көретін болған екен, қайсысы бұрын барарын кім білсін,—деді.

Аз ойлаған соң ол тағы да:

— Нағыз зор оқиғалардың тағдыры көбінесе болымсыз жағдайларға байланысты болатыны-ай!.. Бұл арада бәрін де ат шешеді-ау! —деді.





X ТАРАУ. КӨТЕРІЛІС

Италияның ең көрікті, ең құнарлы және ең әсем провинциясы — Кампаньяның көңілді және бай астанасы, Ганнибалдың Италияға жасаған жорығына дейін Карфагенмен және Риммен терезесі тең түскен Капуя, баяндалып отырған оқиға тұсында өзінің бұрынғы күш-қуаты мен көркінің бірсыпырасынан айрылып қалған еді.

Ганнибал римляндарды Требия және Тразимен көлі жанында жеңіп, Канны маңында оларды біржолата талқандағаннан кейін, Капуяны өзіне қаратып, бұл тамаша, көрікті қаланы өзінің болашақ соғыс қимылдарының базасына айналдырған. Бірақ көп кешікпей-ақ, Ганнибал жеңіліс тауып, сонымен қоса Капуяның да жұлдызы сөнген болатын. Римляндар қала халқының бірсыпырасын қырып, бірсыпырасын бостырып және құлдыққа сатқан, ал қаладан Римге берілген колонияшылар таулықтар мен егіншілер орын тепкен.

Содан бері жүз отыз сегіз жыл өткен еді. Сулланың қыруар күш жұмсауы арқасында, Капуяның төңірегінде ол ұйымдастырған легионерлер колониялары қаланың бұрынғы сән-салтанатын бірсыдырғы қайта қалпына келтірді. Мықты қорғандар құрсанған, әсем көшелері, зәулім жақсы шіркеулері, үлкен портиктері, сарайлары, термо және амфитеатрлары бар, тұрғын халқының саны жүз мыңға жуық Капуя қаласы, өзінің сыртқы көркі жағынан Риммен тайталас түсіп қана қойған жоқ, қайта одан басымырақ болды. Капуяны құшағына алған мөлдір аспан, қоңыр салқын ауа оның көркін арттыра түседі. Бұл жөнінен алғанда Ромулдың мәңгілік салтанатты қаласы тұрған жеті төбеге де табиғаттың мұншалық мейірі түскен емес.

680 жылдың жиырмасыншы февралында, қалың бұлтқа оранып, қызыл-жасылды шапаққа бөленген күн таудан асып, ұясына міне Капуяда халықтың да әдеттегідей кешкілікті сан-сапалақ сапырылысы басталды. Жұмысшылар жұмысын аяқтап, дүкендер жабылып жатты.

Әдемі Албан көшесінің бойындағы жұрт Аппий жолы жақтан декурионның бастауымен ағызып шауып келе жатқан аттылардың он кісілік отрядын көргенде таңырқасып тоқтай қалысты. Аттардың үсті-басын тер жауып кеткен, танауларынан құшақ-құшақ бу ақтарылып, сулықтарынан көбік бұрқырайды, осының бәрі де отрядтың әлдеқандай бір өте маңызды тапсырмамен суыт жүріп келгенін аңғартқандай.

— Тифатин Юпитерінің скипетріне аян,— деді бір азамат қасында келе жатқан адамға,— бұл сияқты суыт жүрісті осыдан көптеген жылдар бұрын, осындағы Диана Тифатинскаяның шіркеуі маңында, Марийді жақтаушы консул Норбанды Сулланың жеңгені туралы шапқыншылар хабар жеткізе келгенде көрген едім.

— Өздері Римнен келген бе деймін?—деді бір ұста, үстіндегі тері алжапқышын шешіп жатып.

— Әлде қандай бір жаналық бар болса керек?

— Немесе біздің ісіміз ашылып қалған болар? — деді өңі қашқан жас гладиатор, қасындағы жолдасына.

Аттылар римляндардың атынан қаланы басқаратын префект Меций Либеонның үйінің жанына келіп тоқтай қалды. Аттан қарғып түсе сала портикке барып енген декурион Рим Сенатының өте маңызды бір хатын тапсыруға тиіспін, мені дереу префектке жібер деп талап етті.

Тамашалаған жұрт аттылардың төңірегіне жиналып ем: біреулері атты да, адамды да қансорпаға салғанын мұншама неге шапты екен деп тамсанды, біреулері бұл қарулы отрядтың мұнда келу себебін сөз етісті, енді біреулері келгендерден сөз тартпақшы болды.

Бірақ еріккен капуяндықтардың әрекеттері мен жорықтарының бірде-бірінен еш нәтиже шықпады: олар салтаттылардың аузынан анда-санда, бірлі-жарымды шыққан сөздерден бұлардың Римнен келгенін ғана түсінді; жұрттың назарын аударған, бірақ сонда да жұмбақты шешіп бере қоймаған факты осы болды. Сол уақытта префектің үйінен шыққан бірнеше құлдар зыр қағып жүгірген күйі әр жаққа тарап кетіп те жатты.

- Oһo! — деді бір капуялық.— Істің жайы насырға шапқанға ұқсайды.

- Осының,— дейді опа-далап сатушы, екі беті шиқандай жуан қарын біреу,— мән-жайын білу үшін ең таңдаулысынан он сауыт далапты қолма-қол берер едім.

- Құдайлардың, хабаршысы Ирида періштенің қанаттары сақтасын. Сонау немене?

- Қайда? Қане?

- Сонау, Албан көшесінің бұрышындағы...

- Жаббар ие сақтай көр! — деп дауыстап жіберді сатушы, өңі қашып.— Соғыс трибуны ғой!

- Ия, әлбетте!.. Соның өзі... Тит Сервилиан...

- Бұл не керемет?

- Диана жар бола гөр!

Соғыс трибуны префектің үйіне келіп кірген мезетте, маңайдағы адырлардан Капуяға су келтіретін акведуктың бойымен, өне бойларын шаң-тозаң жауып, өкпелері өшкен алып денелі, еңгезердей екі жаяу ентелей басып келе жатты, үстіндегі киімдері мен қару-жарақтарына қарағанда —гладиаторға ұқсайды.

Бұлар Спартак пен Эномай болатын. Февральдің 15-нен 16-на қараған түні Римнен аттанып кетіп, әрбір почта станция сайын аттарын алмастыра отырып, олардың төпеп келе жатқан беті еді. Дайындалып жатқан көтеріліс туралы префектте хабарлау үшін жанына он солдат ертіп, Капуяға төпеген декурион оларды қуып жеткен. Сондықтан екі гладиатор ат айырбастау мүмкіндігінен бастарту былай тұрсын, тіпті кей жерлерде Аппий жолын тастай беріп, жанама жолдармен жүруге тиіс болған-ды.

Сөйткенмен, олар бір колоннан екі ат сатып алып, бұдан әрі қарай жалғызаяқ жолдармен төпеді. Кейде адасып, кейде жолсыз тіке тартып, жер танабын ұта отырып гладиаторлар Ателладан шығып Капуяға баратын жолға түсіп үлгірді.

Олар Сенатты шапқыншыларынан бүтіндей бір сағат озық келе жатқан еді, Капуяға жеті мильдей жер қалғанда Спартактың астындағы босаңсыған ат омақата құлады; ойламаған жерде ат-матымен жығылған рудиарийдің сол жақ қолы шығып кетті.

Спартактың қолының ауруы оның жанын жегідей жеген жарақаттардың қасында түкке тұрғысыз еді, болжалсыз тап болған бұл уайым оны қатты күйзелтті; ол Лентул Батиаттың мектебіне өзінің дұшпандарынан жарты сағат бұрын барамын деп үміттенген еді, енді міне олардан соң жетіп, бес жыл бойы тынымсыз қажырлы еңбекпен өзі қалаған үйдің талқандалуын көзімен көргелі тұр.

Жаралы арыстандай орнынан түрегелген Спартак назалана:

— О, Эребом сақтай гөр!.. Бәрі де бітті! — деп дауыстап жіберді.

Бір жері жазым болып қалды ма деген кісіше, Эномай Спартактың ол жер, бұл жерін сипалай бастады.

— Сен не айтып тұрсың?..— деді Эномай.— Бұғаудан бос, семсеріміз қолымызда тұрғанда, іс қалайша біте қоймақ?

Спартак біраз үн-түнсіз тұрды; бір мезетте Эномайдың атына көзі түсіп:

— Жеті миль... Бізге жеті мильдей ғана жер қалған еді, не пайда, бізге құдай да қасарысқан екен. Енді міне дер кезінде барудан күдерді үзіп тұрғанымыз... Сенің атың екеумізді енді үш-төрт мильдей жерге жеткізе алатын болса, арғы жағына жаяу-ақ жетер едік, дұшпаннан біздің бүтіндей бір сағат озықтығымыз бар, оның үстіне шапқыншылар келіп түскеннен кейін де, бізге қарсы шара қолдану үшін оларға ең кем дегенде, бір сағаттай уақыт керек болады.

— Сенің бұл ойың дұрыс екен,— деді германдық,— Бірақ бұл жануар бізді, желе-жортумен, ең болмағанда екі мильге апара алса?..

Көре келе аттың еш нәрсеге жарамайтынына олардың көзі жетті. Ат кеттім-бардымдап тұр. Буы аспанға шығып, бүйірлерін әрең соғады. Мұның да ана аттың аяғын құшатыны мәлім болған соң, аз кеңестен кейін атты тастай беріп, Капуяға жаяу тартуға бел байлады.

Бірнеше күн бойы ас ішпей бұрауы қашып, діңкелеген бұл екі адамның үкідей ұшқаны сонша, арада бір жарым сағат өтпей-ақ қала қақпасына келіп жетті.

Сол араға келіп сәл кідірді де, қақпа аузындағы күзетті сезіктендірмес үшін, тыныстап өздеріне өздері келмек болды, өйткені күзетшілердің қалаға кіріп келе жатқан адамдарды бақылап, сезіктілерін тұтқындау жөнінде бұйрық алған болуы да ықтимал еді.

Олар одан әрі тағы да ілгері жүрді. Екеуінің де жүректері тайдай тулап, денелері түршігеді, ішкі жан дүниесін бұлан-талан етуші ауызбен айтып жеткізгісіз қауіп-қатердің нышаны — мұздай суық тер маңдайларынан бұршақтай домалағанын да сезіп келеді.

Қақпа алдына жақындап келген сәтте, қандай қиын-қыстау қатермен бетпе-бет келгенде де ешбір түршігіп көрмеген Спартактың жүрегінің тулағаны соншалық, ол тіпті жарылып кетер ме екен доп шошыды. Күзетшілердің екеуі ағаш скамьялардың үстінде ұзыннан түсіп ұйқтап жатыр; үшеуі асық ойнап, қалған екеуі қалаға келген-кеткен жүргіншілерді ажуалап, бірімен-бірі ауыздарына не келсе соны көкіп отыр.

Тал шыбықтан тоқылған кішкентай дөңгелек корзинкаларға сыр салып алып жатқан бір байғұс кемпірді легионерлердің бірі:

— Базарға тым ерте аттанған екенсің, сиқыршы қақбас!.. — деп тәлкектейді.

— Құдайларың пана болсын, сендерге! — деді момақан қарт, өз жөнімен кетіп бара жатып.

— Сиқына қараңдаршы өзінің,— деп даурықты екінші бір легионер кекесінмен,— үш бірдей Парканың ішіндегі ең алжығаны және шайпау Атропостан айна қатесі бар ма осының, айтыңдаршы!.. Беті отқа күйіп бырысып қалған папирусқа ұқсамай ма?..

— Үстіне жиырма сестерция қосып берсе де, мен осының сонау сырын аузыма алмас едім!

Осы сәтте жүректері тулап, өңдері қу шүберектей болған Спартак пен Эномай, бойларын жасыра, қақпа табалдырығын аттай берген еді, легионерлердің бірі:

— Парканың мына құрметті атқосшыларын қара!..— деді.

— Юпитер Статор куә, үсті-басы кір-кір, бұл өлімтік екі гладиаторды Стикстің нақ өзінен шықты десе де болғандай екен!

Спартак пен Эномай ләм-мимсіз ілгері қарай келе жатты, қақпалардың іштен шынжыр арқылы төмен түсіріп жіберетін темір құрсау бар арқасынан өтіп, үйіндіге және қарауыл үйіне бастап баратын баспалдақ бар өткелекті кесіп өтіп, қалаға кіретін қақпаға апаратын екінші арқаның астына қарай кіре бергенде, шлем, лата киіп қалқан асынған, найза, семсер және сүңгілермен мұздай қаруланған отыз легионерлерін ертіп, қала жақтан центурион шыға келді. Ол қолына лауазымының белгісі— сайғағын ұстап келеді. Қақпаның арқасына кіре бере-ақ, соғыс кезінде команда берілетін дауыспен:

- Қаруларыңды алыңдар!—ден ақырды.

Күзет легионерлері өздерінде бұрын болып көрмеген шапшаңдықпен атып тұрып, қатарынан сап түзеп тұра қалды.

Центурионның берген белгісі бөгеу болып, бірнеше қадамдай кері шегінген Спартак пен Эномай біріне-бірі: қарасып қойды. Германдықтың оң қолы семсерінің сабына тиіп-ақ қалған еді, рудиарий шап беріп ұстай алды.

— Күзетті осылай атқара ма екен, сұмпайылар! — деді центурион қатуланып. Қақпа аузы жым-жырт бола қалды.— Осылай қарауылдай ма екен оңбаған немелер-ау?

Осыны айтты да, центурион скамейкада ұйқтап қалған легионерлердің бірін қолындағы сайғағымен көміп қалды, ол өзінің жолдастарынан гөрі шабан қимылдағандықтан саптағы орнына тұрып үлгіре алмай қалған еді.

— Ал сен,— деді ол бұдан ері, саптың сол жақ қанатында қатты сасқалақтап тұрған күзет бастығына,—ал сен, Ливий, өз міндетіңді өте жаман атқарып, тәртіпті бақыламайды екенсің; сені бұл күзеттің бастығынан түсіремін, бұдан былай жаңа отрядтің командирі Луций Мединиге бағынатын боласың, осы қақпадағы күзетті күшейту үшін оны мен өзім әдейі ерте келдім. Гладиаторлар,— деді центурион бұған қоса,— көтеріліс жасау қаупін төндіруде, Сенат шапқыншыларының айтысына қарағанда, мұның өзі күшейіп, етек алып кетуі де мүмкін. Сондықтан қоршауды түсіріп, қақпаны бекітіңдер, соғыс уақытындағыдай сақтықпен күзетшілер қою керек.

Күзеттің жаңа келген бастығы өзінің жиырма төрт адамын екі сапқа бөліп жатқан шақта, центурион Спартак пен Эномайға қарап, қабағын түксите қалып:

— Сендер гладиатор емессіңдер ме? — деп сұрады.

— Гладиатормыз,— деді Спартак байсалды дауыспен, іштегі қауіп пен кекті әрең тежеп.

— Әлбетте, Лентул мектебінен боларсыңдар?

— Қателесіп тұрсыз жауынгер Попилий,— деді Спартак,— біз префект Меций Либеонның қолында қызмет істейміз.

— Сен мені біледі екенсің ғой онда? — деп сұрады центурион, Спартактан.

— Сені өзіміздің мырзаның үйінде сан рет көргенім бар.

— Шынында да,— деді Попилий гладиаторларға үңіле қарап. Бірақ кешкі қаракөлеңкеде олардың еңгезердей бойын ғана көрді де, бет-жүзін еркін ажырата алмады,— бәсе, менің байқауымша...

— Біз, Мецийдің жары аяулы матрона Лелия Домицияға қызмет етуге тағайындалған германдықпыз, әруақыт оның носилкасын алып жүреміз.

Спартак өзі Капуяда өткізген төрт жыл ішінде қаладағы патрицийлар семьясына жататын бірнеше гладиаторларды езілгендер Одағына тартқан болатын, сондықтан да префект Меций Либеонның меншігі болып кеткен зор денелі екі бірдей германдық гладиаторларды жақсы білетін.

— Дұрыс! — деді центурион.— Сенікі рас. Сені жаңа таныдым...

— Тіпті... сені,— деді Спартак қаннен-қаперсіз пішінмен,— түн ортасы мезгілінде трибун Тит Сервилиаи үйінің кіреберіс алдынан кездестіргенім де есімде, онда біз екеуміз Домицияны носилкаға отырғызып алып, сонда әкеле жатқан болатынбыз. Біздің ханымның осы сияқты түнгі жұмбақты жортуларының өзі мезгілсіз уақыттарда жиі-жиі...

— Өшір үніңді, варварлық құдайларың үшін, оңбаған кимвр!—деді Попилий, легионерлердің көз алдында префекттің әйелінің тиюсыз кеткен мінезі туралы бұлайша сөз етіп жатуды жақтырмай.

Арада сәл уақыт өтісімен,— бұл мезгілде екі гладиатор да есін жиып қалған еді,— центурион Спартактан:

— Осы беттеріңде қайдан келе жатырсыңдар? — деп сұрады.

Спартак а дегенде қысылыңқырап қалса да, соңынан байырғы салмақты пішінмен:

— Мырзамыздың Кумадағы вилласынан келеміз, онда қымбат бағалы бұйымдар тиеп апарған едік,— деді.

Центурион бір минуттай үнсіз тұрды да, соңынан гладиаторлардан:

— Лентул Батнат мектебінде болмақшы осы көтеріліс туралы білетіндерің бар ма? — деп сұрады.

— Оны біз қайдан білмекпіз,— деді Спартак бейхабарсып, өзі білмейтін нәрсені сөз етіп жатуды жақтырмағандай.— Лентулдың шалдуар шәкірттері әлдеқандай бір сотқарлық істей қалатын болған күнде де, олар бізге келіп ақылдаспақ емес қой; неге десеңіз олар біздің тұрмысымьмды көре алмайды. Біздің аяулы мырзамыз өзімізге өзгe жайлы.

Мұның өзі өтірік те болса, шынға бергісіз болып шықты да, Спартактың бұл сөздерінің орындылығы сондай, бұған центурион иланбай тұра алмады.

Алайда, ол мынаны айтуды қажет деп санады:

— Гладиаторлар көтеріліс жасайды дегенге мен нанбаймын, бірақ менің міндетім — сақтықтың өз қолымнан келген барлық шараларын қолдану. Сондықтан сендерге қолдарыңдағы семсерлеріңді тапсыруды бұйырамын... Қалай дегенмен де, гладиаторлар, сендер, неден болса тайынбайтын бұзық жансыңдар... Семсерлеріңді әкеліңдер, бер!..

Бұл бұйрықты есіткенде, аңғал және әпер-бақан Эномай Спартактың еңбегін еш етіп, барлық істі бүлдіріп тынуға сәл ғана қалды.

Германдық семсерін суырып-ақ алған еді, Спартак оның жүзінен оң қолымен ұстай алып, оған қоса екінші қолымен өз семсерін де қынабынан шығарып, екі семсерді ишаратпен центурионға берді; Эномайдың әлде қалай ашумен кимелеп кетуіне жол бермеу үшін ол былай деуге асықты:

— Бізге шүбәленуің дұрыс емес, Попилий, бұл сияқты сенімсіздік білдіруіңді біздің мырзамыз префекте мақұлдай қоймас; ұзын сөздің қысқасы, алмағың біздің семсеріміз болса, мінеки, енді бізге Мецийдікіне қайтып баруға рұқсат ет!

— Жексұрын гладиатор, сенің мырзаңа жауапты өзім беремін, ал енді екеуің де осы арадан қараларыңды батырыңдар!

Ашуға булыққан Эномайдың оң қолын қатты қысып ұстап алған Спартак центурионға басын иді де, германдықты ертіп қалаға кірді.

Адамдар сапырылысып жатқан Албан көшесі бойымен ілгері жүрген сайын, бұларды қаншалық күш салғанымызбен гладиаторлар мектебіне тым кеш барамыз, енді жоспар бұзылды деген ой меңдете түсті.

Қақпадан садақ тартым шыға бере-ақ олар Лентул Батиат мектебіне қарай жүгіре жөнелді.

Бұл мектеп қаланың еңбір шеткі кварталында, қала қорғанының дәл іргесінде болатын.

Мектеп, сырт көрінісі бір-бірінен ажыратқысыз, толып жатқан біркелкі үйлерге орналасқан. Бұл үйлерде атқарылатын жұмыстар біртектес болғандықтан, олардың бәрі де өздерінің ішкі кең аулаларымен төртке бөлінген, жауын-шашынсыз күндері гладиаторлар онда жаттығулар жасайтын; ал жауын-шашынды күндері арнаулы залдарда гимнастикамен және найзагерлік өнерімен шұғылданады. Әрбір үйдің төрт бөлімінде де ұзын коридордың бойында әр қайсысына бір кісі әрең сиятын толып жатқан кішкентай бөлмелер бар, бұл үйшіктердің ішіндегі кепкен жапырақтар немесе сабан төселген ложаларда гладиаторлар жатып ұйықтайды. Әрбір үй бас сайын найзагерлік үйренетін залдардан басқа, гладиаторлардың қару-жарақ қоймаларына арналған кішкентай зал бар. Темір құрсаумен бекітілетін, батпан есікті бұл залдарда семсер, қалқан, пышақ және шанышқы—қысқасы, гладиаторлар амфитеатрларға шығарда ланиста оларды жабықтауға тиіс болатын әралуан қару-жарақтар сақталады.

Мектептің он сегіз немесе жиырма үйі бірі мен бірі соқпақпен, жалғасады. Бір кезде мұның бәрі қаланың бір бөлегі болып есептелетін, бірақ жазылып отырған оқиғадан жиырма сегіз жыл бұрын, гладиаторлардың көтеріліс жасамақ болған әрекеттерінен соң, Римнің бір салт аттысы Вецийдің немесе өзінің айтуынша, Минуцийдің бастауымен мектептің бүкіл территориясы қорғанмен қоршалды — Рим Сенатының бұйрығы осылай болатын. Қорғанның кей жерінің биіктігі жиырма сегіз, ал кейбір жері — отыз фут келетін, сонда мектеп үлкен қаланың ішіндегі қамал өкімінде болатын.

20 февраль күнгі кеште, әдетте болып көрмеген таңқаларлық бір нәрсе — гладиаторлар түгел дерлік үйде болды: біреулері найзагерлік үйренетін залдарда өздерінің ұстауына рұқсат етілген бірден-бір зиянсыз қару-ағаш семсерлермен шабуыл жасау және сақтану тәсілдеріне жаттығуда; кейбіреулері қора ішінде гимнастика ойнайды, енді біреулері өздерінің күзетшісіне түсініксіз жұмбақ өлеңдер айтып, үй арасындағы жолдардың бойында топталып серуендеп жүр; бағзы біреулері коридорға жиналып алған немесе өздерінің үйшіктеріне барып жатып қалған.

Бұл бақытсыз адамдар қаншалық ештеңемен ісі жоқ бейхабар адамдар болып көрінуге тырысқанымен де, олардың жүріс-тұрысын, реңін қадағалаған адам болса, бәрінің де әлде қандай бір төтенше және елеулі оқиғаны күтіп тықыршу үстінде екенін аңлау қиын да емес еді.

— Гладиаторлар бүгін бой жазуға шықпайтын ба еді? — деп сұрады бір күзетші.

— Кім білген, соларды? Тәрізіне қарағанда, бүгінгі кешті әдеттегідей емес, мектеп ішінде өткізуге жиналып жүрсе керек.

— Онда бұл олардың жексұрын көзойнақтары үшін көңілсіз кеш болайын деп тұр екен, бұларды осы маңдағы қабақтар мен трактирларда текке тосады десейші, ол сұмырайлар.

- Корнелий Сулланың аруағына аян, мұның өзі шынында да, түсініксіз нәрсе екен!

— Түсініксіздігі сол, бұл арада бөтен кісі жоқ осыныңнан мен сезіктенейін деген сияқтымын.

— Әлде қандай бір көтеріліс шығып қалады деп қорқамысың?

— Не деуге болады... оның болатынына мен сенбеймін... Бірақ әлде қандай бір жанжал... Кім біледі?.. Бір сыбыс бар... саған шынын айтайын, қорқу былай тұрсын, тіпті мен соның өзін күтудемін.

— Тамұқтың фурийларына аян, менің де қолдарым қышып отыр! Егер осыдан бір...

Нақ осы араға келгенде легионер тына қалды да, өзінің жолдасына «үніңді өшір» деген ишарат білдірді. Өйткені ол ананың желке тұсынан мектептің директоры және иесі Лентул Батиат келе жатқанын көрді.

Лентул жақын келгенде легионердің екеуі де иіліп сәлем берді.

— Мектеп іші бос тұратын қазіргі сағатта,— деді Лентул,— гладиаторлардың бәрі дерлік не себепті мектеп ішінде қалып қойғанын білетінің бар ма, сендердің?

— Білмедім...— деп міңгірледі легионерлердің бірі.

— Өзіміз де сізден бетер аң-таңбыз,— деп жауап қайырды екіншісі.

— Сонда не болғаны, мұнда? — деп сұрады Лентул қабағын түксите түсіп.— Әлде бірдеме жасалып жатпады ма екен?

Бұған жауап қайтпады, бірақ гладиаторлармен сауда жасаушыға мұның жауабын префектің азат еткен адамы әкелді; оның қожасы мектепке ғана емес, сонымен бірге қалаға және республикаға төнген қатерді Лентулға ескертіп қою үшін жіберген екен. Лентулға префект қару-жарақ қоймаларын ықтиятты күзетіп, мектептің барлық қақпаларын тас-табандатып жауып тастауды тапсырған, енді жарты сағаттан кейін екі когорта әскермен және қала милициясының үлкен отрядымен трибун Тит Сервилианды жіберуді уағда еткен.

Бұл хабарды естіп айран-асыр болған Лентул Батиатта ес-түс қалмады; ол тұяқ серппей, ләм-мим деп тілге де келмей, есінен танған адамша сілейді де қалды; егер төңірегіндегі адамдар оған есін жиғызып, төніп келген қатерге қарсы батыл шара қолдануды талап етпеген болса, кім біледі, сол күйінде ол ұзақ уақыт қалып қояр ма еді, әлде қайтер еді.

Есін жиып өзіне-өзі келген Лентул мектепті қамтып қызмет етуге қойылған екі жүз елу легионерлер мен екі жүз елу құлға дереу қарулануды бұйырды. Олар мұны гладиаторларға сездірмей істеуге тиіс болды. Осыдан соң олар мектеп пен қаланың Фортуна Кампанскаяның шеркеуі тұрған бөлегіне қатынайтын Фортуна қақпасына қарай ұмтылды. Мұнда келген соң Лентул өзінің бұдан арғы бұйрықтарын берді.

Есі шыға қорыққан Лентул осы сияқты сақтану шараларын қолданып жатқан шақта, Тит Сервилиан да келіп жетті, бұл жасы жиырма сегіздегі шымыр денелі, қауіп-қатерге рақымсыздықпен қарайтын мінезі бар, бірақ өзіне-өзі тым сенімді және ұрда-жық жігіт еді; ол префектің барлық қажеттерін өтеу үшін өз қарамағына берілген екі когортаның бірін бастап мектепке келді.

— Уһ — деді Лентул көңілі орнына түскендей қатты күрсініп.— Юпитер шылауына алып, Марс қолдай көрсін сені!.. Хош келдің!..

— Кәне, айтшы маған, бұл уақытқа дейін анда не істеліп, не қойды, айта бер!.. Жанжалшылар қайда?

— Бұл уақытқа дейін селт еткен қимыл, жанжалдың ешбір белгісі де бола қойған жоқ.

— Бұған дейін сен не істедің? Қандай бұйрықтар бердің?

Лентул өзінің қандай бұйрықтар бергенін трибунға қысқаша хабарлап болды да, сен не айтасың, соны екі етпей орындауға әзірмін деумен оған толық сеніп үміт ететінін білдіреді.

Тит Сервилиан не істеу керек екенін сәл ойланды да, бұған дейін қару-жарақтар мен қақпаларды күзетуге Лентул жіберген отярдтардың әрқайсысын күшейту үшін оларға өзінің жиырма легионерін жіберді. Ол Фортуна қақпасынан басқа қақпалардың бәрін де жауып тастауды бұйырды да, өзі екі жүз алпыс кісілік басты күшті ұстап, сол қақпаның аузында тұрды.

Бұл бұйрықтар орындалып болғанша, гладиаторлар арасында күшті өрекпулер басталды. Олар лек-легімен қора ішіне жиналып, өзара дабырласып жүр.

— Қару-жарақ қоймаларын бекітіп жатыр!..

— Демек, бізді әлдекім сатқан екен!

— Бәрі де енді белгілі!

— Біткен жеріміз осы!..

— Тым құрмаса мұнда Спартак та болмады!..

— Ол да, Эномай да әлі келіп жеткен жоқ; оларды Римде креске керіп өлтірген болды ғой!..

— Бесенеміздің ашылмай-ақ қойғаны-ау!

— Қақпаларды жауып жатыр!

— Бізде қару-жарақ та жоқ!..

— Қару керек! Қару!..

— Бізге қаруды кім бермек?

Бұл оп мыңдаған адамның қарғап-сілеп, күңіренген даусы аз уақыттың ішінде-ақ күндей күркіреп, дауыл күнгі теңіздің гуіліндей тебіреніп кетті. Тек легиондар мен когорталардың, Спартак белгілеген бастықтарының жұмыла күш салуы арқасында ғана гладиаторлар тыныштанып, әрқайсысы берілген бұйрықтар бойынша өздерінің когорталарына қайтты.

Сөйтіп, түн қараңғысы жер бетін торлап алған шақта, әлгінде ғана ығы-жығы, ашулы айқай-қиқу кеулеп кеткен бұл жиырма қораның іші енді тиыштанып, жым-жырт бола қалды.

Қоралардың әрқайсысына гладиаторлардың когортасы жиналды; олардың бәрі де үн-түнсіз, дағаты қалмай бұйрық күтуде; бұларды дәл осы шақта, найзаласу залдарының бірінде маслихатқа бас қосып жатқан бастықтар бастап алып шығуға тиіс болатын.

Соншалық қиыншылықтар мен қауіп-қатерді бастан кешіре отырып, Лентул мектебіне келіп жеткен Спартак пен Эномай дәл жандарынан түнгі факелдің сәулесімен жарқ-жұрқ еткен найзаларды, семсерлер мен дулығаларды көріп тоқтай қалған, шақта, осы сияқты шаралар жүргізіліп жатты.

— Бұл легионерлер екен!- деп сыбырлады Эномай Спартакқа.

— Солай,— деді ол бұл көріністі көргенде жүрегі жарылып кете жаздап.

— Тым кешіккен екенбіз... Мектеп қоршауда қалған.,.: Енді не істедім?

— Сабыр ет!

Спартак зәредей болса да алыстағы дауысты немесе сыбысты ұстамақ болып құлағын түре, бірте-бірте алыстап барып, көзден таса болған факелдің қозғалысын аңдып қадағалаумен тұрды.

Сол сәтте Спартак Эномайға:

— Үн-түнсіз осылай тұра тұр,— деді.

Асқан сақтықпен ол осыдан бұрын Рим легионерлері өткен жерге қарай беттеді. Алты немесе жеті қадамдай барған соң фракиялық, тың тыңдады, құлағына болар-болмас бір сыбыс тиген соң, оң қолымен көзін қалқалай қалды. Көз жанарын барынша тіге тұрып, ол зорға дегенде көшенің ұшығында қарауытып кетіп бара жатқан топты көрді. Ептеп бұрынғы орнына қайтып келді де, ол Эномайды қолынан жетелеп алып, сол көшеге келіп түсті. Осыдан соң солға бұрылып, бұл жаңа соқпақпен он қадамдай жүріп келіп тоқтады да, жанындағы жолдасына асыға-үсіге:

— Бұлар мектепті жаңа ғана қоршай бастаған екен, бірақ оны әлі де толық аяқтаған жоқ; олар қазір отрядтарын әрбір мүйіске таратып қойып жүр; біз бұл шым-шытырық өткелектерді жақсы білеміз және олардың қорғанына он минуттай бұрын ілігеміз. Қорғанның ол тұсы ескі болатын, жиырма сегіз футтан биік те емес, біз сол арадан мектепке өтеміз,— деп сыбырлады.

Сөйтіп, адам таң қалғандай сабырлы және қайтпас жүректі, сирек кездесетін бұл адам, қарысқан тағдырға қарсы жанкештілікпен осылайша күреспек болды.

Шынында, бәрі де дәл соның айтқанындай болып шықты, Спартак пен Эномай қараңғыда ығы-жығы соқпақтармен тез жылжып отырып, қорғанның айтылмыш жеріне лезде-ақ келіп жетті.

Бұл араға келген соң Эномай, өзінің рабайсыз алып денесіне сыйғылықсыз ептілікпен, қорған қабырғасының ойдым-ойдым жерлерімен ербиіп-сербиіп тұрған тастарды сипалап таба отырып, қорғанға өрмелеп шыға бастады. Айтқанша-ақ қорғанның қыр үстіне шығып, одан арман қарай төмен сырғып түсіп бара жатты.

Германдық өз көзінен таса болысымен, Спартак та оң қолымен қорғанның ербиіп тұрған бір тасының шетінен ұстап, бұл қолайсыз сатымен жоғары өрмелей бастады. Сол қолының шығып кеткенін ұмытып, қысылшаң уақытта оны да іске қосам дей бергенде, қатты ауырсынып айқайлап жіберген күйі етпетінен құлап түсті.

— Не болды, Спартак?—деп сұрады, Эномай ақырын ғана. Бұл уақытта ол қорғаннан секіріп мектептің қорасы ішіне түскен еді.

— Ешнәрсе емес...— деді рудиарий. Құп болып ісіп кеткен қол мейлінше сырқырап, ауру жанына батқанына да, қарамай ол киіктей-ақ тағы да жоғары өрмелей бастады.— Ешнәрсе емес... Менің мына шыққан қолым ғой...

— Тозақтың барлық жалындарына аян! — деді Эномай.. дауысын тежеп.— Сенікі рас!.. Бұл біздің есімізге келсейші... Мені күте тұр, қорғанның үстіне қайта шығып, саған көмектесейін.

Осыны айтып, ол шынында да қамдана бастаған еді, бірақ Спартактың қайталаған мына сөздерін тағы да есітті:

— Ешнәрсе... Дәнеңе етпейді... Тырп етуші болма.., Мен саған қазір-ақ барамын... ешқандай көмек керек емес...

Ауызды жиып алғанша, айтқандай-ақ, оның алып тұлғасы қорғанның үстінен қарап етіп көрініп те қалды, Эномай Спартактың қабырғадағы тастан-тасқа, қуыстан-қуысқа жылысып төмен түсіп келе жатқанын, ақырында жерге қарғып түскенін көрді.

Эномай Спартактың халын білейін деп қасына жетіп келген еді, оның өңін көргенде шошып кетіп, тоқтай қалды. Жүзі қу шүберектей болып, көздері аларып кеткен адамнан да гөрі аруаққа ұқсады.

— Спартак!.. Спартак!..— деді германдық сыбырлай сөйлеп. Нақ сол сәтте бұл адамның түксиген түріндегі байқалған егіле еміренушілікті ешуақытта да оның басында бола қояды деуге сиғылықсыздай еді.— Спартак!.. ешбір жан төзбестей күйге түсіп... қатты қиналдың-ау! Спартак, сен талып кетерсің... Мұнда отыршы.

Осыны айтты да Эномай фракиялықты құшақтап алып, арқасын қорғанға сүйей, ептеп бір тастың үстіне отырғызды.

Жан мен тәннің соңғы бес күн бойғы тартқан азабы шынында да Спартакты әбден дендеткен еді. Өліктің өңіндей құп-қу болған жүзінен шып-шып тер шыға тұра, маңдайы мұздай болып суып кеткен; көгерген еріндері зордан қыбырлап, ол ауық-ауық баяу ыңыранып қояды, Эномай арқасын қорғанға сүйеп отырғыза бере-ақ Спартак басын бір жақ иығына қарай қисайтып қылжия кетті.

Ол жансыз қалған сияқты.

Ойламаған жерде ем-домшы болған қатыгез германдық не істерін білмей, досының жүзіне қарай берді. Бір мезетте, ол Спартактың сол қолын білегінен ұстап ептеп сәл көтерді де оның туникасының жеңін түріп жалаңаштай бастады. Қолы күп болып ісіп кеткен екен. Эномай оны дереу танып тастамақ болып, плащының етегін жырта бастады.

Абайсыз ұстағандықтан Спартактың қолы қатты ауырып кетті; ол бебеу қағып барып, көзін баяу ашқан болды.

Есін әрең жиған ол жан-жағына қарады да, орнынан ұшып тұрып, әзілмен:

— Бүйткен батырлыққа болайын! Олимп Юпитері куә, Спартак дәрменсіз қатын кейпіне түсті! Біздің бауырларымызды өлтіріп жатады, ісіміз біржолата құлағалы тұрады, ал мен талып жатамын! Қоян жүрек қорқақ болғаным да!— деді.

Эномай оған айналаның тыныш екенін, оның талықсуы екі-ақ минутқа созылғанын және қолының өте мүшкіл халде екенін айтып әзер иландырды.

Германдық осылай дей отырып, Спартактың қолын мықтап таңумен болды. Шарфтың ұзынырақ ұшын мойнынан шалып әкеп, қолды кеуденің деңгейіне көлденең асты да:

— Енді аз да болса жаның байыз табады. Жалғыз оң қол аман тұрса, Спартак сонымен де ешкімнен жеңілмейді,— деді.

— Тек қолға семсер түссін десейші!—деді фракиялық, таяудағы үйге қарай бет қойып.

Ауыздағы зал бос екен; олар мұнан өтті де қораға барып енді.

Онда бір когорта болып жиналған бес жүз гладиатор үн-түнсіз тұр еді. Олар ойда жоқта Спартак пен Эномайдың келе қалғанын көргенде бірден шу ете қалды.

— Ақырын! — деді Спартак, қатты дауыспен.

— Ақырын! — деді Эномай, оны қайталап.

— Үндемей, саптарыңды сақтап тұра беріңдер, қазір бос айқайдың уақыты емес,— деді рудиарий.

Тыныштық қайта басталысымен ол:

— Трибуналар, дентуриондар, бастықтар қайда? — деп сұрады.

— Көршілес Аврора үйінде бұдан былай не істейтіндіктерін ақылдасып жатыр,— деді декандардың біреуі,— мектепті Рим когорталары қоршап алып қойды, қару-жарақ қоймаларын легионерлердің толып жатқан отрядтары күзетуде.

— Білемін,— деді Спартак, сөйтті де Эномайға қарап тағы былай деді:—Жүр Аврора мектебіне баралық.

Бұдан соң гладиаторларға дауыстап ол:

— Көк пен тамұқтың құдай біткені үшін, мен сендерге тәртіппен тыныштық сақтауды бұйырамын,— деді.

Ескі мектептен шығып (осы соңғы бірнеше минуттай бұлар аялдап қалған үй осылай деп аталатын) олар Аврора деп аталатын үйге келді де, оның найзаласу залына кірді, мұнда гладиаторлардың екі жүзге жуық басшылары — трибундар, центуриондар және езілгендер Одағының жоғарғы штабының мүшелері қазіргі қатерлі кезеңде істелетін істердің жоспарын ақылдасып отыр екен.

— Спартак!—деп бірнеше дауыс бірден шу ете қалды, рудиарий кіріп келгенде.

— Біз енді қырылдық! — деді жиылысты басқарушы гладиатор.

— Жоқ,— деді фракиялық,— тым болмағанда, қару-жарақ қоймаларының бірін қолға түсіре алатын болсақ, әлі де қырыла қоймаймыз.

— Ол үшін біз не істей аламыз?

— Бізде факелдер бар ма? — деп сұрады Спартак.

— Үш жүз елу немесе төрт жүздей факел бар.

— Ендеше, міне, біздің қаруымыз осы болады! — деді қуанған Спартак, көздері оттай жайнап.— Осы мектепке жиналған он мың гладиаторлардың ішіндегі ең сорпаға шығар батылы сендерсіңдер. Өздеріңді қинап сайлағанда жолдастарыңның қателеспегенін сендер бүгінгі кеште ерліктеріңмен, арыстандай қайрат жұмсаумен көрсетуге тиіссіңдер. Қандай қиын іске болсын әзірсіңдер ме?

— Әзірміз!—деп батыл жауап берді, екі жүз гладиатор бірауыздан.

— Керек бола қалған жағдайда, мұздай қаруланған жауға қарсы қарусыз алыса жүріп, қойдай бауыздалып қалуға дейін барсыңдар ма?

— Бәріне де әзірміз!—деді екі жүз гладиатор бір дауыспен.

— Олай болса, тұрмаңдар!.. Барлық факелдерді жинаңдар... қолдан келсе, олардың санын екі — үш есе көбейтіп жағып аламыз да, сонымен қаруланамыз. Жақындағы қойманың күзетіне лап қойып, оларды айдап шығамыз да есікті өртейміз, біржолата жеңіп шығу үшін өзімізге қару-жарақ қанша керек болса, оны сонша алып шығамыз. Жоқ, Олимптің құдайлары куә, іске деген сенім, бойда қуат барда үміттен күдер үзуге болмайды... Қайта, соның керісінше, жеңуге немесе өлімге басты шын тігетін болсақ, онда жеңістің қамтамасыз етілгені.

Рудиарийдің жайнаған көздері оның нұрлы жүзіне ерекше шырай беріп тұрғандай еді. Екі жүз гладиатордың жүрегінде сенім мен жігерлі үміт оты бірден тұтана қалғандай болды. Көзді ашып жұмғанша, олар әралуан — қарамай мен тоңмайға батырылған кендірден, қарамай мен балауызға батырылып ширатылған жіптен және іші қуысталып жанғыш зат толтырылған май ағаштың жаңқаларынан жағылған факелдерді жинап жіберіп, оларға от берді де, семсердей жалақтатып, барлық қатерді осы сияқты болымсыз қарумен қарсы алуға әзір болды.

Бұл сәтте центурион Попилий қала қақпасы алдындағы күзетті күшейтіп, үш жүзден астам легионерлерді мектепке бастап келді де, солармен бірге трибун Тит Сервилианның командасына қосылды. Сол уақыттың ішінде префект Меций Либеонның тікелей бастауымен Капуяның қалалық милициясының жеті жүзге жуық солдаты да Фортуна қақпасына келіп жетті.

Префект — жасы елудің шамасындағы, ұзын бойлы, рабайсыз жуан адам болатын, үлбіреген қызылшырайлы жүзінен оның бейбіт тиыштықты тілейтін, тәтті-дәмді тағам мен шарапқа құныққан көп жылдар бойы Капуя префектурасын басқарып, кім көрінгеннің қолына түсе бермейтін бұл сияқты мәртебелі қызметтің игіліктерін әбден көріп келе жатқан адам екенін бірден аңлауға болатын еді. Бейбітшілік кезде оның қызметі де жеңіл болатын. Сондықтан қала үстіне төніп келіп қалған найзағай бұлты оны қапылыста шырт ұйқыдан оятып жібергендей болды. Сөйтіп байғұс чиновник сасқалақтап, торға түскен торғайдай шырмалды да қалды.

Алайда жағдайдың ауырлығы, жазалану қорқынышы, керазу және баққұмар әйелі — Домицияның әмірі, ақыр аяғында, ержүрек трибун Сервилианның кеңесі бел алып кетті де, Меций тіпті не болып, не қойып жатқанын, өзі берген бұйрықтардың немен тынарын жақсы білмесе де, ондай-мұндай далбаса жасап, кейбір жарлықтар беруге белбайлады. Бұл жарлықтардың нағыз бір болжалсыз нәтижесі — жаушы-жалам жиналып, қаруланған қала милициясы солдаттарының бізді ұрысқа префектің өзі бастап алып жүрсін, біз тек соған ғана сенеміз деп бірден шу ете қалуы болды.

Алғашта ол, қорқыныштың әсерімен, милицияның талабын орындаудан ат-тоңын ала қашып-ақ бақты, мен— семсер қолды емес, тоганың адамымын, бәрін де алдын ала ойластырып, қам илеу және жарлықтар беру үшін мен префектура үйінде болуым керек деп те көрді; бірақ ол байғұс Капуя Сенаторларының зорлауына, милицияның айқайы мен өз әйелінің жер-жебіріне жетуіне төтеп бере алмай көнді де дулыға, сауыт кию, семсер байлануға мәжбүр болды. Сөйтіп, ол жауға қарсы күресетін әскердің бастығы сияқты емес, бөріге байланған лақтай болып, Капуя милициясын бастап гладиаторлардың мектебіне қарай жол тартты.

Капуя солдаттары Фортуна қақпасының аузына жете бергенде, қасына Попилий мен Лентул Батиатты ерткен трибун Сервилиан префектің алдынан шығып, жуық маңдағы қимылдың жоспарын талқылау үшін мәслихатқа бас қосу қажет екенін айтты.

— Солай... мәслихат, мәслихат... ақыл айтумен — іс біте қоя ма... онан соң көре де білу керек... жұрттың бәрі біле ме... қолдарынан келе ме...— деді не айтып, не қоярын білмей шатысқан Меций, өзін әбден меңдеткен қорқынышты басқалардан жасыруға әрекеттенушілік оның халін мүлде мүшкілге айналдырған еді.

— Неге десеңіз... сайып келгенде...— деді ол бұдан әрі, бір минуттан соң, өзінің не ойлағанына басқалардың көзін жеткізбек болып.— Мен республиканың барлық заңдарын білемін, басқа түсе қалса семсер ұстап шығу да қолымнан келеді... және отан үшін керек бола қалса... жанымды да қия саламын... бірақ тіпті кімге қарсы... қайда... қашан... білмей жатып... бұлайша аяқ астынан... милицияға басшылық етуге... неге десеңіз жалпы алғанда... егер мәселе белгілі жауға қарсы... ашық майданда болса бір жөн... мен не керек екенін не істей алатынымды білер едім... бірақ...

Оның шатты-пұтты сөзуарлығының аяғы сиыр құйымшақтап барып құрыды. Алдымен құлағын, онан кейін мұрнын қаси тұрып, өз сөзін аяқтау үшін тағы да ананы-мынаны қарастырып көріп еді, бірақ аузына ештеме түспеді; сонымен грамматикалық ережеге қайшы бола тұрса да, байғұс префект өз сөзін осы «бірақпен» аяқтап тынды.

Трибун Сервилиан жымиып күлді; ол префектің мінезін жақсы білетін және оның неліктен қиналғанын да түсінді. Префекті құтқарып, сонымен бірге өзінің белгілегендерін жүзеге асыру үшін трибун:

—Менің ойымша, бұл сүрең топтың заговорын жою үшін тек мынадай бір ғана жоспарды қабылдау керек: қару-жарақтар қойылған залдарды қоршап алып, бекем қорғап және гладиаторлар қаша алмас үшін мектептің қақпасын тас бекітіп, алдына күзет қойып, барлық көшелер мен қалаға кіреберіс ауыздарды бітеу керек. Мен осының бәрінің де қамын алдын ала ойластырып қойдым,— деді.

— Бұл туралы қам ойлауың өте жақсы болған, ержүрек Сервилиан,— деп маңғазданды префект, осындай сақтығы арқылы өзін жарлық беру ол үшін жауапты болу мехнатынан құтқарған трибунаға өте риза болып:

— Қазір,— деді Сервилиан сөзін аяқтай түсіп,— менде жүз елуге жуық легионер қалды. Оларды қаланың ержүрек милиционерлеріне қосамын да жанжалшылдарға қарсы батыл қимыл жасай аламын, оларды торғайдай тозғындатып, үйшіктеріне қуып тығамын.

— Өте дұрыс, бұл табылған ақыл. Мен де нақ осыны ұсынбақ едім! — деп қуанды Меций Либеон. Сервилиан соғыс қимылына басшылық етуді өз міндетіне алады деген префектің үш ұйықтаса ойында жоқ болатын.

— Сенің жөніңе келетін болсақ, ақылгөй Либеон, ұрысқа тікелей қатнасуды қалайтынын да, әрине, күмән жоқ...

— О... мұнда ұрыста алғыр және тәжрибелі... сен тұрғанда... маған не жоқ... атай көрме... мені... ешуақытта да болмайды...

— Сенің тілегің осы болғандықтан,— деді трибун, префектің сөзін бөліп,— қасына мына Капуя солдаттарының жүздігін алып, онда қойылған легионерлермен бірге шығар ауызды қоршау үшін, осы арадан екі шөке атымдай жердегі Геркулес мектебі қақпасының аузында боласың...

— Алайда... өзің де білесің... мен тоганың адамы ғой... бірақ сонда да... егер сен...

— Сені түсініп тұрмын: алда-жалда басқа түсе қалғандай болса... бұл сүрең тобырға қарсы шайқасқа кірсем дейсің ғой, бірақ солай болғанымен бұл қақпалардың аузын күзету де маңызды іс, сондықтан мен бұл тапсырманы өз міндетіңе алуыңды сұраймын.

Осыны айтты да ол Либеонның құлағына:

— Сен онда ешқандай қауіп-қатерге ұшырамайсың,— деп сыбырлады..

Бұдан әрі ол даусын шығарып, тағы да:

— Ал егер, сен өзің басқаша басқарамын десең...— деді.

— Жоқ... атай көрме...— деді Меций Либеон сәл уыттана түсіп.— Алғыр, жас түлек сен бар, сал ойранды жанжалшыларға, мен жаныма жүз жауынгерді ертіп айтылмыш күзетке кетейін, егер олар сол ауыздан шықпақшы болса... маған тап бере қалса... көрерсің... өздері де көpep... бәрібір, мен тоганың адамы болғаныммен... олардың соры қайнайды... Жас кезімдегі жауынгерлік ерліктерім әлі есімде... бұл сорлыларға ақырзаман орнайды.

Осылайша батырсынып, даурыққан префект Сервисланның қолын қысты да, осынау он мың көтерілісшінің есуастық сандырағымен өзі душар болған уайымды арқалаған күйі, қарамағына берілген солдаттарды ертіп алып, өзіне сеніп тапсырылған күзетке бет қойды.

Бұл уақытта үміт пен өлермендік талқысында дел-дал болған гладиаторлар факелмен қаруланған басшыларының бұйрығын күтіп қора ішінде тұрды, олар Геркулес мектебіндегі қару-жарақ қоймасын қалай да басып алуға әзір. Бұл қойманың аузын бүлікшілерден өлімге бас тігіп қорғауға белбайлаған елу құл мен легионерлер күзетіп тұрды.

Бірақ Спартак пен Эномай және олардың жолдастары қару-жарақ қоймасына бастап баратын коридорға лап қоюға әзір болған минутта, түн тыныштығын бұза сарнаған керней даусы байғұс гладиаторлар тұрған қораларға жетті.

— Сабыр! — деді Спартак, жолдастарын тежей, құлағын түріп.

Керней даусынан кейін іле-шала қоғам жаршысының айқайы да естілді, ол Рим Сенаты атынан жанжалшылардың өз камераларына қайтуын талап етті, егер мұны тыңдамайтын болса, республиканың соғыс күшімен талқандалатынын ескертті.

Жаршының хабарлауын, төңіректегі бейнебір тау жаңғырғандай болып, гладиаторлар тұрған барлық қоралардың кіреберісіндегі басқа жаршылар қайталады.

Өңі-түсі бұзылып, түнеріп кеткен Спартак, қабырғасына кеңескен адамдай, төмен қараған күйі сәл ойланып тұрып қалды. Сонан соң ол жолдастарына қарап, олардың бәрі де естісін дегендей:

— Егер қару-жарақ тұрған көршілес қоймаға өту үшін жасалатын шабуылымыз сәтті болып шыға қалса, ондағы семсерлер мектептің басқа қару-жарақ қоймаларын басып алуымызға да кәміл жетеді, сонда біз жеңіп те шығатын боламыз. Ал егер шабуыл сәтсіздікке ұшыраса, онда бастаған ісімізді біржолата мерт етпес үшін бізге бір ғана лаж қалады. Көтеріліс. жасаушы екі легионның аға центуриондары дереу бұл арадан кетіп, біздің жолдастарға қайтып барулары керек. Сөйтіп, ширек сағатқа дейін біздің азаттық гимннің дабылы естілмесе, олардың бәріне де үн-түнсіз тарап, камераларына қайтып баруды бұйыратын болсын; бұл біздің қару-жарақты қолға түсіре алмағандығымыздың белгісі болады. Солай болған күнде біз Геркулес мектебі қақпасынан шөке атым жердегі қақпаны құлатып өртейміз де, Ганимед трактиріне жетіп алған соң, сонда қолымызға не түссе, сонымен құралданамыз, алдағы кез келген тосқауылдың бәрін бұзып өтіп, жүз, алпыс, отыз адам болсақ та — қысқасы, тірі қалғанымыз, тегіс Везувий тауына барып лагерь ашып, сонда азаттық туын тігеміз. Біздің барлық туысқандар мейлі қарулы немесе қарусыз болсын, тобымен немесе жалғыз-жарымдап болсын, төте жолмен сонда келіп жинала берсін; езілгендердің езушілерге қарсы соғысы сол арадан басталады.

Алдыңғы екі центурионның дәл қазіргі уақытта зор қауіп төніп тұрған бұл арадағы орындарын тастап кеткілері келмей қобалжып тұрғанын көре сала, Спартак:

- Армодий, Клувиан, жоғары штабтың атынан, сендерге дереу кетуді бұйырамын! — деді.

Екі бірдей жас түлек бастарын иді де, жүректері сыздап, өз жөндеріне кете барды.

Сол мезетте Спартак жолдастарына қарап:

— Ал енді... ұмтылыңдар! — деді.

Қару-жарақ қоймасына кіреберістегі коридорға Эномай екеуі басқалардан бұрын келіп кірген Спартак, есік күзетіндегі легионерлерге аш бөрідей тигенде, олардың бастығы — бір көзі жоқ және жалғыз қол ветеран:

— Алға!.. Ұмтылыңдар!.. Жексұрын гладиаторлар келіп қалды!.. Ұмт...— деп аттан салып қоя берді.

Бұдан әрі оның үні де шыққан жоқ, лапылдаған ұзын факелмен қаруланған Спартак оны бар құлашын соза, дәл ауыздан көміп өтті.

Ащы даусы бір-ақ шыққан қарт ветеран сыбағасын алып қала берді. Солдаттар, қолдарындағы бұрын-соңды ешкім көрмеген қаруларын жанкештілікпен сілтеп өздерін тықсыра, қойма есіктерінің аузынан түріп айдап келе жатқан Спартак пен Эномайды жайратуға тырысып-ақ бақты.

Сонша болған жоқ, Тит Сервилиан бастаған легионерлер, Капуя милиционерлерінің центуриондар бастаған екі отряды бірден үш қораға лап қойып, құралсыз гладиатор тобына сүшгілерді зулата бастады.

Бұл нағыз жантүршігерлік кезең еді. Жаңбырдай жауған сүңгі астында қалған гладиаторлар айқай-қиқумен шыға беріс есіктерге қарай шегіне, барлығы бір дауыспен:

— Қару!.. Қару!.. Қару!..— деп шуласты.

Бірақ сүңгілер тұс-тұстан жауа берді. Гладиаторлардың шегінуі көп ұзамай-ақ үрейге айналып, олар тоз-тоз. болып қаша бастады.

Шыға беріс есіктерде, тар коридорларда бастығырылыс, сапырылыс басталды да кетті; гладиаторлар камераларға тығылып, бірін-бірі баса-көктей таптап, жаншып кетіп жатыр; балағат сөздер, ащы дауыстар, жалынышты, жалбарынышты сөздер, жаралы болғандар мен өліп бара жатқандардың ыңыранған үндері естіледі.

Алғашқы үш қорадағы гладиторлардың таяқ жеп, қаша бастауы басқа қораларға жиналған когорталардың арасында да тікелей үрей және онжорғалаушылық туғызды; гладиаторлардың қатары тез селдіреп тозғындай бастады. Қолдарында қару болса, гладиаторлар бірі қалғанша немесе толық жеңіп шыққанша аянбай шайқасқан болар еді, ал қарусыз, тек таяқ жеуге душар болған бұл адамдар орындарына ширек сағат та қала алмады және қалғысы да келмеді, тек бас сауғалауды ғана ойлады.

Қастарында тағы да екі жолдасы бар Спартак пен Эномай жолбарыстай жұлқысып келе жатты — коридордың тарлығы төрт кісіден артыққа қатар тізе қосып шайқасуға мүмкіндік бермейтін еді — олар аз уақыттың ішінде-ақ легионерлерді қойманың аузынан түріп айдап шықты. Солайша батыл қимылдай отырып, олар легионерлерді тықсырған күйі атриумға апарып тықты, ол араға барғанда қолдарында факелдері бар жүзден аса гладиатордың басы қосылып қалды. Олар легионерлердің кейбіреулерін жерге ұрып, қаруларын сыпырып алып және өлтіріп те жүр, бет-аузы күйіп, көздері шыққан легионердің басқалары тоз-тоз болып қашып жатыр; дәл осы сәтте коридордың бойын алып қалған гладиаторлар, қару-жарақ қоймасына өту үшін оның есігін өртемек болып, факелдерін оның есігіне арпалысып үйіп жатты.

Спартактың сұрапыл шабуылына төтеп бере алмаған легионерлер азан-қазан болып тозғындап қашумен болды, олардың кейбіреулері, қашқан гладиаторларды шеп құра қуып жатқан Сервилианның, Попилий мен Солопийдің когорталарына — оларға берілген бұйрық осылай болатын— барып қосылды.

Сөйтіп, трибун мен центурион өздеріне төнген жаңа қатер туралы хабар алды. Сондықтан Попилий Геркулес мектебіне қарай төпеді, ол келе қару-жарақ қоймасының есігі жанып жатқан коридорға ұмтылды, бірақ гладиаторлардың факеліне қарсы семсермен шайқасуға болмайтынын көрген соң, дұшпанға қарсы топтап сүңгілер жіберуді бұйырды. Бұл қарудың жұмсалуымен мұнда да гладиаторлардың ерлік қимылы толық жеңіліс тапты.

Спартактың отряді кері шегіне берді, бірақ мұндағылар ең алғыр және күшті гладиаторлар еді, өз қатарын шашыратпастан, римляндарға факелдер лақтырып, жаралы болғандардың және өліп жатқандардың денесіне қадалған сүңгілерді суырып ала отырып қаша ұрыспен келе жатты.

Коридорды бойлай атриумға қарай жылыса, қолға түскен сүңгілерді семсер өкімінде жұмсай отырып, олар коридордан шыға беріс есікке таласып легионерлерге қарсы жанкештілікпен алысты.

Қасында Эномай мен жүз гладиаторы бар Спартак атриумнан қораға шыға келе-ақ, гладиаторлардың тоз-тоз болып қашып жатқанын көрді. Айқай-қиқуға, күңіренген дауыстарға қарап, қора ішінде үміттенерлік ешнәрсенің қалмағанын, бас сауғалауға қалған бір ғана жол— Везувий тауына барып паналау екенін аңғарды. Сондықтан ол атриумға қайтып келді де, күндей күркіреген үнмен айқай салды, оның бұл дауысы айқас кезіндегі жаналыс-жанберіс қиқуларды баса-көктей айқын естілді.

— Қолдарында семсері барлар осы арада қалып, мына шыға беріс ауызды легионерлерге қарсы табан аудармай неғұрлым ұзақ қорғайтын болсын!

Легионерлерден түсіріп алған семсер және найзалармен қаруланған бірнеше гладиатор шыға беріс ауызға иін тіресе қасқайып тұрып алды, бұл ауызды алуға Попилий де жан сала кірісті.

— Менің соңымнан еріңдер! — деп дауыстады Спартак басқа гладиаторларға белгі бере, факелді аспандата бұлғап.

Ол Эномай екеуі дереу мектепті айналдыра қоршаған қорғанның, қашаннан бергі тарс бекітулі жатқан жаяу-қақпа бар тұсына қарай тартты, гладиаторлардың жан сауғалауы үшін ендігі қалған бірден бір жолдың өзі де— осы қақпа еді.

Бұл қақпаны өртеу үшін кемінде екі сағаттай уақыт керек. Жеңген дұшпан барлық жолдармен ілгері баса отырып, гладиаторларға мұнша уақытты пайдаландырмауы сөзсіз еді; оның бер жағында, гладиаторларда есік бұзатын балға мен сүймен де жоқ. Не істеу керек? Бұл есік қайтсе жылдам ашылады?

Жұрттың бәрі дағдарып, әркім мақсатқа жету шарасын іштей ойлап тұрған шақта, қорғанның іргесінде жатқан үлкен бір мрамор тасты көзі шалып қалған Эномай жолдастарына қарап:

— Ең қарулыларың бері шығыңдар!—деп дауыстады.

Айтқанша-ақ аршынды және күшті жеті-сегіз гладиатор топтан шыға оның жанына жетіп-жетіп келді. Ол тәжрибелі көзбен тұрғандарды бір шолып шықты да, дәл өзіндей алып, еңгезердей бір самнитті таңдап алды. Еңкейіп тастың бір басынан ұстап тұрып, оған:

— Кәне, енді сенің күшіңді көрелік: ұста, ана басынан,— деді.

Эномайдың не істемек болған ойын бәрі де түсіне қалды. Германдық пен самнит зілмауырдай тасты жерден лып еткізіп көтеріп алды да, біраз ырғап-ырғап тұрып, онымен қойып кеп қалғанда тегеуірінді соққы тиген есік сықыр-сықыр етті.

Екі гладиатор осылайша екі рет ұрды, үшінші рет ұрғанда есіктің күл-талқаны шықты. Қолдарындағы факелдерін сөндіріп, лақтыра-лақтыра тастаған гладиаторлар ләм-мимсіз қорғанның сыртына шықты да, Спартактың соңына еріп Ганимед трактиріне қарай бет қойды.

Мұның өзі Лентул мектебіне жақын және гладиаторлар өте-мөте жиі барып тұратын трактир еді. Оның иесі рудиарий, Спартакпен дос және заговорға да қатынасы бар адам.

Маңдайшасында, жексұрын Ганимедтің өзінен де өткен жексұрын Юпитердің керсеніне нектар құйып жатқан суреті салынған оспадар жарнамасы бар бұл трактир, ойында дәнеңе жоқ, жуан қарын префект Меций Либеонның басқаруындағы солдаттардың күзетте тұрған тұсынан арқан бойындай ғана жерде болатын.

Спартак бастаған екі жүз гладиатор бірінің соңынан бірі тізбектеле, ләм-мимсіз келе жатты. Сыбырмен берілген бұйрық бойынша бұлардың бәрі де тоқтай қалысты.

Фракиялық пен германдық және тағы басқа бірнеше гладиаторлар трактирге келіп кірді. Трактирдің иесі, рудиарий мектепте болып жатқан айқай-қиқуды естіп, көрсе немен тынар екен деп мейлінше қатты дегбіреу үстінде еді, бұлардың алдынан жүгіре шығып, мән-жайды сұрастыра бастады:

— Ал, немене?.. Қандай жаңалық бар? Шайқастың аяқ алысы қалай?..

Бірақ Спартак оның сұрауларын қатулана:

Вибиний, сен өзіңдегі бар қаруларды бізге бер,сондай-ақ жанкешті адамдарға қару боларлық не болса, соның бәрін де жина,— деп оның сөзін бөліп жіберді.

Осыны айтты да, Спартак пеш жанына жүгіріп барып үлкен бір істікті алды, сол мезетте Эномай да қабырғада ілулі тұрған балтаға жармасты. Сондағы істік, пышақ және шалғы біткенді құшақтап алып, бұларды жолдастарына үлестіріп бермек болып тысқа шықты. Оның мұнысын басқалар да істеді. Сонымен, олардың бәрі де қаруланып алды.

Олар ешбір дыбыс шығармастан рим солдаттары күзетіп тұрған көшеге қарай беттеді.

Гладиаторлар долы екпінмен лап қойып, жүндей сабап кеп бергенде, күзет адамдарының аттандап дабыл көтеруіне ғана мұршасы келді. Бұл шайқастың бас-аяғы бірнеше минутқа ғана созылды, гладиаторлардың ашына қимылдаған тегеуріні Капуя милициясы мен ат төбеліндей легионерлердің ә дегенше тас-талқанын шығарды.

Милиция центурионы, жас жігіт Квинт Волузий солдаттарды ұрысқа шақырып айқай салды:

— Алға ұмтылыңдар, капуяндықтар... Тифатин Юпитерінің аруағы үшін, тартынбай қимылдаңдар! Меций, қайдасың... Ержүрек Меций, солдаттарға дем бере көр.

Гладиаторлардың ә деген беттегі жойқын тегеуіріні кезінде-ақ үрейі ұшып, шоқтай болған аз отрядтың ең соңында бұқпантайлап қалып қойған Меций Либеон, өзін қызмет борышыңды өте деп қоярда қоймай шақырып жатқанын естіген соң, не айтқанын өзі де білмей, құр дақпыртпен айқайлай берді:

— Дұрыс айтады... әрине... капуяндықтар, тайынбай қимылдар! Бағытты мен беріп бағайын... ұрсуын өздерің ұрсыңдар... қорықпаңдар... дәнеңе етпейді... ұрыңдар... қыра беріңдер!..

Аузынан әрбір сөз шыққан сайын ол бір қадам кейін шегіне берді.

Спартак дәл өңменнен істікпен қойып өткенде өжет Квинт Волузий ұшып түскен еді, лап қойып әрі қарай өте шыққан гладиаторлар, байғұс префектің дәл жанымен жүгіріп өтіп жатты, бұл кезде ол жер тізерлеп отыра кеткен күйі зар еңіреп, қалтыраған дауыспен айқайлап берді.

— Мен тоганың адамы... Мен сендерге ешқандай жаманшылық істегем жоқ... рақым күтемін... о, батырлар!.. Сауға!..

Осы сәтте жақын келіп қалған Эномай, оны дәл жүректің басынан келістіре бір теуіп өткен еді, ол жалбарыну сөздеріне бұдан әрі тілі келмей, бүктетіліп түсті.

Гладиаторлар үш жүз қадамдай жерге жүгіріп барған шақта, Спартак тоқтай қалып, Эномайға:

— Біздің жартымыз осында қалып, олар басқамыздың қала қорғанынан өтіп алуымызға мүмкіндік беру үшін, қуғыншыны жарты сағаттай уақытқа болса да бөгей тұратын болсын,— деді.

— Мен қалайын! — деп Эномай дүрсе қоя берді.

— Жоқ, сен мыналарды Везувийге бастап барасын, мұнда мен қаламын...

— Ешуақытта да сенің мұнда қалуына болмайды! Егер мен өліп кетсем, соғысты жүргізе беру сенің қолыңнан келеді, ал сен жазым болсаң, онда істің біткені.

— Ұмтыл, Спартак! — деп шулады бірнеше гладиатор,— мұнда Эномаймен бірге біз қаламыз.

Жанкештілік пен сүйіспеншіліктегі бұл сияқты ізгілік тайталасына сүйінген Спартак көзінің жасын іркіп алды, досының қолын алып, оған:

— Қош... Мен сендерді Везувийде тосамын...— деді.

Сөйтті де ол гладиаторларды бастап қала қорғанына қарай шығатын шым-шытырық жалғызаяқ жолға түсіп көзден таса болды. Эномай өз қасында қалғандарға жақындағы үйлердің орындық, кереует тағы сол сияқты жиһаздарын сыртқа шығаруды бұйырды, сөйтіп ол үй мүліктерімен көшені баррикадалады да, тақап келіп қалған Рим когорталарына қарсы табан тірескен, ұзақ шайқасқа әзірлене берді.





XI ТАРАУ. КАПУЯДАН ВЕЗУВИЙГЕ ДЕЙІН

Баррикадаға бекінген Эномай Рим легионерлеріне қарсы алысып жатқан шақта, Спартак пен оның жолдастары қала қорғанына келіп жетті. Түн қараңғысын жамылып, трактирден алып шыққан үш қол сатыны, жіппен жалғап пайдалана отырып, олар қорғанның өз үстіне шығып алды да, сатыны енді қорғанның сыртқы қабырғасына қойып, сонымен жерге түсті. Бұдан соң жібін шешіп, сатыларды суға толы және мибатпақты терең ордың үстіне төседі, одан өтіп алған соң сатыларды орға лақтырды да үлкен екі жолдың — Ателла және Кума жолдарының аралығымен төте бағыт ұстап, жазық даламен суыт кете барды. Түн ортасына таянған мезгілде отряд Корнелий Долабелланың Капуядан сегіз мильдей жердегі көз тартатын жота үстіндегі вилласының жанына келіп тоқтады.

Долабелла вилласының темір шарбағына келе, Спартак темір қақпаны қағып-қағып жібергенде, қарт күзетші фессалиялық құл оянды. Ұйқылы ояу күзетші, мыс шамдалды қолымен қалқалай ұстап, шарбаққа жақындап келіп, грек тілінде міңгірлеп сөйлей бастады:

— Сазаңды Юпитер бергір қасақы!.. Түн ортасы ауғанда мезгілсіз уақытта сандалып жүрген кім, өзі?.. Дәл ертең-ақ жеткізермін-ау осыңды, үй басқарушыға!..

Осылай деп шал шарбақтың дәл жанына келе бергенде, оның соңынан екі бірдей бульдог арсылдап, шабалана ұмтылды.

— Саған Олимп Юпитерінің рахманы жауып, сені Пегас Аполлоны әрқашан қолдай берсін,— деді Спартак та грек тілінде,— біз гладиатормыз, өзің сияқты бізде, пақыр гректерміз, Капуядан қашып келеміз. Күш жұмсатпай-ақ, есік аш, әйтпеген күнде өзіне де жақсы тимейді.

Әбден шаршаған және қолына не түссе сонымен қаруланған бір топ адамды көргенде, күзетшінің есі шығып сілейген күйі тұрды да қалды.

Тек иттердің үргені демесек, аз уақытқа созылған тым-тырыстан соң, Спартак шалдың зәресін ала ақырып қоя берді:

— Осса мен Пелионның мәңгілік қасиетті ормандары куә, есікті өз еркіңмен ашып, мына заржақ иттеріңді қойғызамысын немесе бізді балта жұмсасын деймісің?..

Бұл сөзден кейін ойланып-толғануға мұршасы келмеген күзетші есікті аша бастады:

— Кет, Пирр. Жат, Алкид!.. Құдайлар рақымын салар сендерге, өжет жандар... қазір ашайын... жат, арсылдаған неме!.. Жақсылап жайғасыңдар осында... Қазір үй басқарушыға жолығындар... ол да грек... тәуір адам... бұл үйден не іздесеңдер де табылады,— деді.

Гладиаторлар вилланың қақпасына кіре бере-ақ, Спартак шарбақты жабуға бұйрық берді де, есік алдына өзінің бес адамын күзетке қойды; осыдан соң басқаларын бастап қалың ағашпен қоршалған үлкен алаңға келіп қарулас жолдастарын түгендеп еді, олардың саны өзін қосқанда жетпіс сегіз адам болды.

Спартак төмен қарап ойға кетті. Бірнеше секундт өткен соң ол қатты бір күрсініп қойып басын көтерді де өзінің қасында тұрған ұзын бойлы, жігер-қайраты судай тасыған, көкшіл көзді, жирен бас жас галлға:

— Е, Борторикс!.. Егер бақыт біздің ерлігімізге күле қарайтын күн болса, осы ат төбеліндей адамдардың өзі де үлкен соғысқа және ізгі іске жол сала алар еді- ау!..— деді.

Соның ізінше ол тағы да:

— Әттең, тарих істің ізгілігін оның сәттілігіне қарай бағалайды ғой!.. Бірақ кім біледі! Тарих бетінде бұл жетпіс сегізге Фермопил жанындағы үш жүздің қатарынан орын қалмағанын... Қайдан білейін!..— деп жалғады сөзін.

Ол өзінің ойын бөле тұрып, барлық кіреберіс есіктерге дереу күзет қоюды бұйырды; осыдан соң, Долабелланың үй басқарушысын шақыртып алып, табылған қару-жарақтарды ғана алатынын, оның өзі де және жолдастары да үй иесіне ешқандай зәбір тигізбейтінін уағда етті. Бұдан ары Спартак, үй басқарушысын егер күш жұмсамасын десең менің жолдастарымды барлық керек заттармен өз ықтиярыңмен жабдықта деп көндірді.

Сөйтіп гладиаторлар естерін жинау үшін дереу тамақ, шарап алды, оларға Спартактың бұйрығы бойынша үш күндік жол азық берілді.

Виллада тұратын тоқсан құлдың ішінде Дионисий Эвдней дейтін бір дәрігер грек бар екен. Оның тек өз қызметі саласында ғана жұмыс істеуге, басқаша айтқанда, құлдар ауыра қалса соларды ғана емдеуге пұрсаты болатын.

Бұл дәрігер рудиарийдің қолын емдеуге барлық ынтасымен кірісті. Шыққан қолды ол орнына салды да, оны муйеттеп танып, осыдан соң Спартакқа аздап болса да ұйқтап және дей алып есіңді жи, әйтпеген күнде сынық ушығып кетеді де азап тартасың деп ескертті.

Борторикске нақты бұйрықтар беріп болған соң, Спартак жайлы төсекке жатты да, оған таң рауандап келе жатқанда оят деп, тапсырды. Дионисий Эвдней дәрігердің кеңесі бойынша, Борторикс қашан өзі оянғанша Спартакқа тиген жоқ.

Спартак сол ұйықтағаннан, бойына әбден күш-қуат жаннан келесі күні таңертен бір-ақ оянды. Виллаға және айналадағы адырларға күн сәулесін төккелі үш сағаттай уақыт болған еді.

Спартак ояна сала, Долабелланың барлық құлдарын вилла алаңына жинап жіберді де, үй басқарушысы мен түрме күзетшілерін қасына ертіп алып, барлық виллалардың және римляндардың селодағы сарайларының меншігі болып табылатын түрмеге қарай беттеді; бұл түрмелерге бұғауда ұсталатын және қол-аяғы кісендеулі жүріп жұмыс істейтін құлдар қамалатын. Спартак түрмеге қамалған жиырмадан аса сорлыларды босатып, оларды да алаңдағыларға әкеп қосты. Құлдардың бұл тобына ол өзінің және жолдастарының не себепті қашып шыққаны және өзі ойға алған іс туралы түсінікті етіп баяндады, көтерілісшілердің қандайлық ізгі мақсат үшін— езілгендерге право әперу, құлдықты жою, бүкіл адамзатты азат ету мақсаты үшін күресетінін Спартак бастан-аяқ суреттеді.

- Азаттық тілейтіндерің және осындай азапты құлдық өмірден де қолға қару ұстап ұрыс майданында жан беруді артық көретіндерің, өздеріңді батылмын, қайраттымын деп санап, езушілерге қарсы соғыстың барлық ауыртпалығы мен қауіп-қатерін көтеріп алуға әзірлерің, азапты бұғаудың бүтіндей масқаралық азабы намыстарыңа тигендерің таңдаған қару-жарақтарыңды алып, біздің соңымыздан еріңдер.

Спартактың жалынды, иланымды сөздері құл да болса әлі де әбден шынына жете тұралап қала қоймаған бұл сорлыларды аса қатты тебірентті. Долабелланың сексеннен аса құлы да қолдарына балта, шалғы, айыр алып, табанда езілгендер Одағына кірді.

Вилладан табылған азын-аулақ семсер және найзалармен Спартак, Борторикс және ең әдемді деген гладиаторлар қаруланды. Одаққа жаңа кіргендерге гладиаторлар жігер-күш беру үшін Спартак Долабелланың құлдарын олардың арасына таратып қойды. Жүз елу кісіден астам өзінің когортасын қатаң тәртіппен шептеп, ұлы сәскеде Долабелланның вилласынан аттанып кеткен Спартак, бетті Неапольға түзеп, жазық дала мен жүзім ағаштарын баса, соқпаққа түсіп тартты да кетті.

Жол-жөнекей ешқандай кездейсоқ оқиғаға кездеспестен, суыт тартқан гладиаторлар отряді Неапольға түнде келді. Қалаға бірнеше миль қалғанда, Спартактың бұйрығы бойынша, бір патрицийдің үйінің жанына аялдады. Фракиялық қандай да болсын зорлық-зомбылық, озбырлық жасауға тыйым салды. Ол тек тағы да үш күнге жететін азық-түлік және үйдегі тығулы жатқан қару-жарақтарды алуға ғана рұқсат берді.

Ол тағы да елу құл мен гладиаторды жасағына қосып алып, бұл арадан екі сағаттан кейін жүріп кетті, бұлар Спартакпен тізе қосып, азаттық жолындағы қасиетті күресті жүргізу үшін патрицийдің вилласындағы түрме мен үйшіктерін тастап шықты.

Спартак аса шебер қолбасыға тән сақтық және ептілікпен Неаполь және Ателла арасындағы бәйшешекті дала мен белестер арқылы бұралаң соқпақпен түні бойы жүрді. Ол жолшыбай кездескен виллалардың бәріне де тек қару-жарақ алып және құлдарды көтеріліске шақырып үлгірерліктей ғана уақыт аялдап отырды. Таң capғая Везувий етегіндегі, Помпеядан шығып патрицийлардың далалары мен сауық-сайранды қоныстарына баратын жолдың бойына өтті.

Помпеядан екі миль шамасындай жерге келгенде Спартак тоқтап, жол жағасындағы бірнеше бау-бақшаларға енді де, сол кезде ұзын саны үш жүзден асқан жолдастарын, самсаған түрлі ағаштардың саясына орналастырды. Сол арада ол күннің шығуын күтті.

Төбесі көк тіреп, аспанмен астасып жатқан биік құздардың басынан бір кезде сұрғылт және ақшудан бұлттар көріне бастады; олар бірте-бірте бозара келіп, жапсарлас Апениннің және екінші жатқан Везувийдің деңгейлерінен шыққан өрт түтініндей болып көрінді.

Ақшыл бұлттар бара-бара қызғылт тартып, одан күреңіте қалды. Бұдан кейін жарқыраған алтын шұғыла пайда болды, сол уақытқа дейін тастары қарауыта шоғырланып жатқан таудың иығына кенеттен күн нұры құйылып, оның айбынды кескінін: қою қара орманды шың шоқтығын, қоңырқай күлгін жақпарлардың арасында қарауытып жатқан шыңырау шатқалдарды, бірнеше миль бойына көкмайса мен бәйшешектен тоқып такаббар алыптың аяқ астын төсеп тасаған қалың кілемдей бөктерлерді жайната түсті.

Ол кезде Везувийдің пішіні қазіргідей болмайтын және бұрқанып та, бұрсанып та жатпайды. Баяғы заманда онда жанартау от шашып жататын болса, біз әңгімелеп отырған кезеңде ол мүлде ұмыт болып кеткен-ді. Жаратылыстың сол сияқты өткендегі көріністерін тек Стабия, Геркуланум, Помпея қалалары орнаған жердегі тауды айнала қатпарланып жататын қабыршақ сірнелер ғана баяндағандай.

Баяғы заманнан бері жанартаудың қазанында бүлкілдеп қайнаған от, бұл тамаша жердің жәннеттей жайнаған көркін бұза алған жоқ. Бұл рақатты жерлердің тұрғын халқын ақындар Элизиум жапсарының еркін жандары деп дәріптейтін. Шынында да, ақындар Элизиум жапсарындағыдай тамаша көріністі жер бетінде ешқайдан кездестірген емес және олардың алып ұшқан еркін қиялдары одан асар сырлы, сымбатты дүниені тапқан да емес.

Кампанья халқының мазасын тек жер сілкінуінің серпіні ғана алатын еді, бірақ бұл серпіндердің жиі болып тұратыны және зиянсыздығы себепті, ондағылар бұған әбден үйреніп кеткен, тіпті ол ойына кіріп те шықпайды. Сол себепті де Везувийдің бөктерлерін алып жатқан таяқ тастам бау-бақшалар, жүзімдіктер, алуан түрлі гүл бәйшешек, толып жатқан виллалар мен сарайлар тұтаса келіп, үлкен бір бақ, үлкен бір қала сияқты болып тұратын.

Таңертеңгі жаңа шығып келе жатқан күн нұрына бөленген Везувий мен бүкіл Байскі немесе Неаполитан қолтығының көрікті шырайы тым өзгеше еді, мұны көргенде шу ете түскен гладиаторлар аздан соң, әсем дүние көрінісіне тамсана тамашалап үн-түнсіз тұрып қалды. Олар бейнебір теңіз толқынына шомып тұрғандай, сән-салтанатты Помпеяны көрді. Бұл қаланың бекіністен жұрдай болған қорғандары оның халқының бұдан он сегіз жыл бұрын римляндарға қарсы жүргізілген азамат соғысына қатысқанын баяндағандай: Сулла жаны ашығандықтан Помпеяның тек қорғандарын ғана құлаттырған болатын. Ал, оған жақын жердегі талқандалған және өртелген Стабия Сулланың басқа қалалардың халқына деген рақымсыз қатыгездігінің қандай күшті болғанын көрсетеді.

Спартак сиқырлы таң көріністерінің шырмауынан кешікпей-ақ арылды. Ол тау жотасына көз жіберіп, жанартау төгіндісі төселген жолдың жоғары қарай қанша жерге баратынын және шың басына жететін-жетпейтінін бағдарлаумен тұр. Бірақ шың басын бүркеген ну орман, бұл жолдың қай жерге барып тірелетінін білуге мүмкіндік берер емес. Сондықтан аз сарапқа салғаннан кейін, қасына сенімді отыз жігіт қосып беріп Борториксті жол барлауға аттандырды; оның өзі отрядтың басты бөлімін алып көршілес виллалар мен сарайларды аралап қару-жарақ іздеуге және құлдарды босатуға бел байлады.

Тағы бірсыпыра қару-жарақ жинап, отрядына маңайдағы виллалардан тағы да екі жүздей құлдар мен гладиаторларды қосып алған Спартак, өзінің бес жүз адамынан бес манипулалы бір когорта жасақтады. Ең жас және қарулы деген сексен гладиатордан құрылған бір манипуланы жеткенінше найзамен және шанышқымен қаруландырды, Рим әскерлерінің үлгісі бойынша оларға «гастаттар» яғни найзагерлер деп ат қойды да, бұларға Борториксті басшы етіп белгіледі. Ол әрбір он кісіге бір декан, ал әрбір манипулаға—екі центурионнан тағайындады; декандарды да, центуриондарды да Капуядан өзімен бірге қашқан жетпіс сегіз гладиатордан — ерлігіне өзінің көзі жеткен, сондықтан да өзі кәміл сене алатын адамдардан сайлады.

Борторикстің әкелген мағлұматы бойынша, Спартак өздері тұрған жолдың енді екі мильдей ұзап барып, одан әрі соқпаққа айналып, орман ішімен шың басына қарай кететінін білді; бірсыпыра жерге дейін жоғары өрлеп, ақырында жол жақпарлар мен шатқалдардын арасында жоғалып кететін болғандықтан, шың басына шығу өте қиынға айналды.

— О, толып жатқан сәтсіздіктерден кейін,— деді қуанған Спартак, жүзі нарттай ойнап,— құдіреті күшті құдайлар біздің ісімізге жәрдем қолын созайын деген екен! Қыранға ұя, тағыға мекен болған құз қойнындағы нуға барамыз — сол араға азаттық туымызды тігеміз! Тағдыр бізге бұдан қолайлы жерді жазған жоқ. Кеттік, сонда!

Гладиаторлар когортасы Везувий шыңына қарай бет алғанда, (Спартак Лентул мектебінен шыққан тоғыз гладиаторды ақшамен қамтамасыз етті де, оларды үш-үштен бөліп Римге, Равеннаға, Капуяға аттандырды. Бұлар осы айтылған қалалардың мектептеріндегі гладиаторларға Спартактың бес жүз кісімен Везувий тауында лагерь ашып жатқанын хабарлап, азаттық күресі үшін ыңғайына қарай жалғыз-жарымдап, манипуллалап, легиондап болсын, сол араға бірі қалмай неғұрлым тез жетуді ескертуге тиіс болды.

Аталған қалалардың әрқайсысына үш-үштен шапқыншы жібергенде, Спартак оларды кейбіреулері жазатайым қолға түсе қалғандай болса, тым болмағанда, тоғыздың үшеуі жіберген жерлерге барып жетер деп шамалады. Тоғыз гладиаторға мейлінше сақ болуды тапсырып, Спартак шығарып салды. Олар тау етегіне қарай беталып жүріп кеткен шақта, Спартак суыт шерумен жотаға шығып бара жатқан саптың алдыңғы отрядын қуып жетті.

Гладиаторлардың когортасы кешікпей-ақ толып жатқан бау-бақшаларды, үйлер мен жүзімдіктерді бойлай шыққан жолды тастай беріп, таудың орманды деңгейіне келіп ілікті; асу неғұрлым биіктеген сайын ол өңір де оңашаланып, ормандағы тыныштық та меңіреу тарта бастады. Жоғары көтерілген сайын, бұталар мен аласа ағаштардың орнын бірте-бірте ту емендер, бәйтеректер баса берді.

Тауға алғаш рет көтеріле бастағанда гладиаторлар Помненный, Геркуланум мен Неапольдің базарларына есекке артып жеміс-жидек апара жатқан көптеген диқандар мен шаруаларды кездестірген еді; қаруланған адамдардың бұл отрядына олар тамашалап, үрейлене қараған-ды. Ал гладиаторлар орманға қойнауларына келе, жақпардағы бұталардың арасында азын-аулақ қой-ешкілерін жайып жүрген жалғыз-жарым қойшыларды ғана кездестірді.

Екі сағат бойы биікке өрмелеумен болған Спартак когортасы, қат-қабат қарлары үлкен ақ жаймадай болып жатқан Везувийдің ең биік шыңынан бірнеше қадамдай төменде, жанартаулы құздағы бір кең алаңға келіп ілікті.

Солдаттарын осы араға тоқтатқан Спартак, олар дем алып жатқан уақытта, алаңды бір айналып шықты. Алаңның бір жағында — қияны жалдай төмен қарай ирелеңдеп, әлгінде ғана гладиаторлардың өздері жүріп келген соқпақ жатыр; екінші жағы — найзадай тіп-тік қия; үшінші жағы — қарама-қарсы шаршы беткей. Таудың бұл жағынан түсіп-шығу жолдары Помпея жағына қарағанда әлде қайда тік еді, мұның өзі бұл араға қандай да болсын шабуыл жасауға мүмкіндік бермейтін еді.

Спартактың лагерьге белгілеген орны оңтүстіктен, Салернум жағынан, ешкім аяқ басып келе алмастай, қауіпсіз болды. Алаң тұрған қияның онтүстігі зәулім жақпармен қоршалған түпсіз шыңырау. Бұл жақпарлар шықырауға апан бейнесін беріп тұр; оның ішкі қабырғаларымен адам былай тұрсын, ешкім де аяқ баса алмайды.

Жақпарлардың арасындағы саңлаулардан шыңырауға болар-болмас күн сәулесі түсіп тұр. Шыңырау таудың бірнеше мильге созылып, сонау етекке дейін баратын бәйшешекті сілеміне қарай шығатын үңгірмен бітеді.

Алаңды қадағалап қарап шыққан соң, лагерь үшін бұдан қолайлы орынды ешқайдан да табуға болмайтынына Спартактың көзі жетті. Ол балта және сүйменмен қаруланған бір манипулаға маңайдағы орманнан отқа жағатын ағаш кесуді тапсырды: биіктің бұл тұсында февраль айының орта кезінде аса қатты болатын түнгі аяздан гладиаторларды сақтау үшін от жағу керек болды. Бұдан соң алаңның ешкім келе алмастай, шығыс беткейге қараған жағына азғантай адамнан күзет қойды да, ал Помпея жағына — бүтіндей бір күзет отрядын бөлді; осыдан бастап бұл ара ұзақ уақытқа дейін гладиаторлардың лагері атанып кетті.

Орманға жіберілген адамдар жағатын ағаш, күрке тігіп, бөгеттер жасайтын бұтақтар мен шіліктер әкелді. Спартак бастаған гладиаторлар, өздері келген жолдың аузына кесе көлденең жуан салдаулар мен тастар тастап, үстіне топырақ үйді де, оның іргесінен кең ор қазды. Сөйтіп, олар шабуыл болады-ау деген жақтан бас-аяғы бірнеше сағаттың ішінде осындай тосқауылдар жасап, өздерінің лагерін мейлінше бекітіп алды. Бұл тосқауылдың сыртына күзет атқаратын манипуланың жартысын орналастырып, одан әріректе бірі мен бірінің аралығы белгілі мөлшерде күзетшілер қойылды, сонда ең шалғай тұр деген адам гладиаторлар лагерінен жарты мильдей болып шықты.

Жұмыстан сілесі қата шаршаған гладиаторлар кешікпей ұйқыға кетті. Алаңда жым-жырт тыныштық басталды. Әлі де сытырлап жанған оттың шалқыған жалыны тұяқ серппестен жатқан гладиаторларға фантазиялық осы көріністің көлеңкесіндей жылт-жылт еткен жақпарларға сәулесін түсіріп түр.

Ояу жүрген тек Спартак қана; оның от сәулесі түскен сымбатты, алып тұлғасы ертегі әңгімедегідей Юпитерге қарсы соғыс жариялап және тауды тауға үйіп, аспанды барып алу үшін Везувий жанындағы Флегрей даласында лагерь ашқан алыптардың біріндей-ақ, қараңғыда елден ерекше көрінеді.

Дүниені құшағына алған осынау меңіреу тиыштыққа шомған Спартак, мойнына асулы сол қолын оң қолымен сүйемелдей тұрып, төменде жатқан теңіз жаққа сәл түсіп, Помпея гаванындағы кемелердің бірінің жарқыраған отынан көзін алмай қарады.

Бірақ көздері бұл сияқты көріністі ішіп-жеп тұрғанымен, Спартак ой соңында еді, сол ойлар оны жетелеп тұрған жерінен бірте-бірте ұзатып алып та кетті. Ол ойдан ойға, оқиғадан оқиғаға ере отырып, өзінің туған жері— Фракии тауларынан барып бірақ шықты, өзінің балалық шағының алғашқы жылдарына тоқырады. Оның бұл сияқты еске алулар кезінде жадыраңқы тартқан жүзі бір мезетте кенеттен бұзыла қалды: римляндардың шабуылы, қантөгіс ұрыстар, фракиялықтардың жеңілуі, өзінің мал-мүлкі қанталауда кетіп, туыстарының құлдыққа салынғаны есіне түсті...

Екі сағаттан аса уақыт осындай ой толқынына шармаған Спартактың өнебойы кенеттен тітірей қалды, ол соқпақ жаққа қарап, әлде қандай бір сыбыс естігендей болды. Бірақ айналаның бәрі тып-тыныш, ағаш басын ауық-ауық тербеткен баяу желдің екпінінен басқа ол ешнәрсені бағдарлай алмады.

Сондықтан ол жолдастары жасап берген ықтырмаға барып ұйықтамақ болды. Бірақ бірнеше қадамдай жерге барды да, Спартак тағы да тоқтады, тағы да құлағын түрді де:

— Әлде... Тау басына солдаттар шығып келе жатқан болар...— деп күбірледі.

Сол күнгі кеште жасалған тосқауылдың қасына қайтып келіп, бейнебір өзімен-өзі сөйлескендей, ол тағы да:

— Келіп-ақ қалғаны ма? Мұншалық тез келе қояр деп ойлаған да емен...— деп күбірледі.

Спартак гладиаторлар манипуласының жарым-жартысы ұйықтамай сақ-сақ болып тұрған күзетке келіп жетпестен-ақ ең шеткергі тұрған қарауылдың түн тыныштығын қақ жара шыққан қатты даусы да естілді:

— Бұл қайсының?

Осыдан соң:

— Қаруланыңдар!..— деген бұдан да қатты айқай шықты.

Бөгеудің арғы беті айтқанша-ақ абыр-сабыр болды да қалды: ұйқыдан ояна келген гладиаторлар тосқауыл сыртында қаруланып, жауынгерлік сапқа тізілді.

Осы сәтте қолында семсері бар Спартак күзет қарауылшысына жетіп келіп, асықпай-саспай:

— Бізге шабуыл жасай келе жатқан болды... Бірақ бұл жақтан ешкім де шыға алмайды,— деді.

— Шыға алмайды! — деді гладиаторлар жамырай дауыстап.

— Сендердің біреуің лагерьге барып дабыл көтерсін де, менің атымнан тәртіп және тыныштық сақтауды бұйырсын.

Декандардың біреуі қасына бірнеше гладиаторды ертіп алып, бұл келе жатқандардың кім екенін білу үшін олардың алдынан шықты. Бұл екі арада лагерь де түгел оянып аяғынан тік тұрды. Әрбір гладиатор сасып-сабдырамай, бас-аяғы бірнеше секунд ішінде қаруланды да, өз манипуласынан келіп орын алды. Марий мен Сулланың қарт легионерлерінің жасағындай-ақ сапқа тізіле қалған когорта, қандай жаудың болсын шабуылын қарсы алуға әзір.

Қасына күзет манипуласының жартысын алып тосқауылдың сыртында тұрған Спартак, не болып, не қойып жатқанын білейінші деген оймен үн-түнсіз соқпақ жаққа назар аударған еді. Кенеттен деканның:

— Эномай! — деген қуанышты дауысы естілді.

Оның қасындағы гладиаторлар да іле-көтере:

— Эномай! —деп шуласты.

Мұның соңынан германдықтың:

— Тұрақтылық және жеңіс! — деген алып дауысы естілді.— Бұл мен, жолдастар, қасымда жалғыз-жарымдап Капуядан қашып шыққан өзіміздің тоқсан адам бар.

Спартактың осы сәттегі қуанышын ауызбен айтып жеткізу қиын еді. Ол тосқауылдан қарғып түсе Эномайға ұмтылды, екі гладиатор сағынысып көрген бауырдай-ақ құшақтасып көрісті.

— О, Эномай! — деді қатты қуанған фракиялық — Сені мұндай тез уақыттың ішінде көремін деп ойлаған ба едім.

— Мен де,— деді германдық, добалдай қолымен Спартактың сарғыш шашын сипап, маңдайынан сүйіп жатып.

Көрісіп амандасқан соң Эномай өз отрядының Рим когорталарымен бір сағаттан аса уақыттай белдескенін баяндады. Римляндар екіге бөлініп: бір бөлігі соғысып жатқанда, екіншісі — Капуя көшелерімен орағытып барып, ту сырттан тиіспек болған екен. Олардың бұл әдісін біле қойған Эномай, жол аузына кесе көлденең жасалған тосқауылды тастай бере, өзімен бірге шайқасып жүрген гладиаторларға тоз-тоз болып тарап, түні бойы әр жерге бас сауғалауды, сонан соң жалғыз-жарымдап қаладан шығып кетіп, акведук даласына келіп бас қосуды бұйырған. Бұдан әрі ол Лентул мектебі жайында сол түнгі болған қырғын ұрыста жиырмадан аса жолдасының жан бергенін, римляндарға қарсы өзімен бірге шайқасқан және өзінің айтқан ақылы бойынша тозғындап қашып отырған жүз жиырма адамның акведук түбіне тоқсан үші рака келгенін айтты. Олар өткен түн аттанып кетіп, орағыта отырып Помпеяға келгенде, Спартактың Капуяға бара жатқан шапқыншыларының біріне кездесіп, гладиаторлардың лагерь құрып жатқан орнын содан сұрап білді. Бұл алтыншы манипуланың келуімен байланысты қуанышта шек болмады. От жағылып, барлы-жоқты тамақтар әзірленді: келгендерге нан, сыр, жеміс-жидектер мен жаңғақ тартылды. Тамақтан соң бұлардың бәрі бірімен-бірі мидай араласып кетті; жарыса шыққан қуанышты дауыстар естіледі, бірін-бірі іздеп тапқан таныстар құшақтасып көрісіп жөн сұрауда: «О, сен де осында келіп қалып па едің?» — «Халың қалай?» — «Сендер қайдан жүрсіңдер?» — «Мұнда қалай келдіңдер?» — «Қорғану үшін таптырмайтын жер екен...» — «Бізді енді ешкім де ала алмайды». — «Капуяда не болып жатыр?»

Бұл сияқты сұраулар мен жауаптар әр тараптан-ақ естіліп жатты. Көтерілісшілер лагері тек таңға жуық қана тиыштық алды.

Таң ата дабыл қағылып, гладиаторлар да дереу жауынгерлік сапқа тұрды. Спартак пен Эномай оларды аралап көре жүріп, жаңа бұйрықтар беріп, бұрынғыларына өзгертулер енгізді, әрбір солдаттың саңлағын көтеріп, оларды қару-жарақпен жабдықтады. Бұдан әрі қарауылдар алмастырылды да, лагерьден екі манипула, бөлініп олардың бірі азық-түлік, екіншісі ағаш дайындауға аттандырылды.

Алаңда қалған басқа гладиаторлар Спартак пен Эномайдың бастауымен қолдарына балта және басқа да қарулар алып, жауға ататын тас аударуға шықты. Гладиаторлар бір жағын мұқият ұштаған бұл тастар, лагерьдің Помпеяға қараған жақ шетіне үйілді, өйткені бұл бағыттан шабуылдың болуы мүмкіндігімен қатар, сөзсіз де еді.

Гладиаторлар күні бойы осы жұмыстармен болды. Келесі күні таң сарғая гладиаторлар күзетшілердің дереу қару ұстап шығуға шақырған айқайымен оянды. Помпея жақтан римляндардың трибун Тит Сервилиан бастаған, мың кісіге жуық екі когортасы жоғары өрлей-өрлей келіп, гладиаторларды жатқан жерінде бас салуға әзірленуде еді.

Сервилиан Лентул мектебінің он мың гладиаторының көтерілісін өзі бөгеген түннен кейін, екі күн өтісімен Спартак пен Эномайдын бірнеше жүз көтерілісшілерді бастап Везувий тауына қарай кеткенін естіп білген-ді. Олар виллаларды тонап, (бұл өтірік — әдетте түймедейді түйедей етіп әкететін жалған лақап болатын) жол-жөнекей кездескен құлдар мен малшыларды қолдарына қару ұстап азаттық жолындағы күреске шығуға шақыруда. Сондықтан ол Капуя Сенатына келді де көтерілісті етек алмай тұрған кезінде басу үшін не істеу керек екені жөнінде өз пікірін айтуды өтінді.

Бұл көтерілісті басумен зор абройға не болып, жоғарылаудан үміттенген уытты жас жігіт, рұқсат алған соң, Спартак пен Эномайды тірі қалдырып, бір күн де болса оларды емін-еркін жіберіп қойып қарап отырудың өте қауіпті екенін, өйткені оларға құлдар мен гладиаторлардың сағат сайын жан-жақтан қосылып жатқанын дәлелдеп берді. Сондықтан бір минутты босқа өткізбестен, қашқындарды ізін суытпай қуып жетіп, быт-шытын шығару туралы, басқаларына үрей болу үшін Спартак пен Эномайдың басын найзаға түйреп Лентул Батиат мектебіне әкеп қою керек, деді ол.

Гладиаторлардың көтерілісінен үрейі ұшып, мазасы кетіп отырған Капуя Сенатына бұл кеңес қатты ұнады; олар Тит Сервилианның ұсынысын қабылдап декрет шығарды, онда Спартак пен Эномайдың басын алғанға екі талант награда жариялады. Екі бірдей көсемді қастарындағы жолдастарымен қоса креске керіп өлтіруге үкім шығарылды да, ерікті адамдар мен құлдар тарапынан оларға қандай да болсын көмек берушілікке қатаң жазаның күшімен тыйым салынды.

Капуя Сенаты екінші декретінде Капуядағы легионерлердің екі когортасының бірін басқаруды трибун Тит Сервилианға жүктеп, центурион Попилий басқарған екінші когорта Лентул мектебін бақылау үшін қалдырылатын болды. Көршілес Ателла қаласынан Сервилианға тағы да бір когорта алуға, сөйтіп осы күшпен есуас жанжалшыны біржолата талқандауға аттану правосы берілді.

Бұл декреттер қатты қорқып, Эномайдың текпісінен әлі де есін жия алмаған префект Маций Либеонның бекітуіне берілді. Ол екі күндей есі-түсін білмей төсек тартып жатып қалған болатын. Сондықтан ол тек жанжалшылардың қорқынышынан құтылғаны үшін екеу емес, тіпті он декретке болсын қол қоюға әзір еді.

Сонымен, Тит Сервилиан сол түні Ателлаға келіп, ондағы екінші когортаны алды да, бір мың екі жүз кісіні бастап, төте жолмен Везувий тауына келді. Түнді төскейде өткізіп, ол таң сыза шыңға қарай аттанды. Ал күн көтеріле лагерь жанындағы иек артпаға келіп жетті.

Дұшпанның когорталары қаншалық бұқпантайлап келе жатқанымен, гладиаторлардың қойған күзеті оларды садақ тартым жерге келтірместен біліп қойды. Күзетші; дұшпанды бойына дарытпастан, дабыл салған күйі өзіне жақын тұрған күзетшіге қашып барды, одан барлық күзетші біткен тез жылысып тосқауылдың арғы бетінде римляндарды лақтырып ұратын снарядтармен қарсы алуға әзір тұрған күзет манипуласындағы гладиаторларға барып қосылды.

Гладиаторларға дереу жауынгерлік сапқа тұрып үлгіргенше лап қоя ұмтылған Сервилиан бірінші болып шабуылдың ащы айқайына басқанда, бұған барлық легионерлер қосылды, бұл қиқу құлақ тұндырып, үрей ұшыратын «барраға» — піл айқайына ұласты; Рим легиондары шабуылға шыққанда, әдетте, осы айқайды қолданатын.

Сервилиан және бірінші когортаның алдыңғы сапы дұшпанның тосқауылына іліге бергенде, тосқауыл сыртында елу гладиатор римляндарға тасты жаудырып кеп берді.

— Ұмтылыңдар! Статор Юпитері үшін алға ұмтылыңдар! Батылырақ! Тайсалмаңдар!— деп айқайлады трибун қатулана алға ентелеп.— Айтқанша-ақ бұл қарақшылардың лагеріне еніп, оларды бірін қалдырмай турап шығамыз.

Римляндар жараланғанына да қарамастан, тосқауылға ұмтылды, оған іліге бере-ақ қару жұмсап, бой тасалай алмай қалған гладиаторларға сүңгі жаудырды.

Айқай-қиқу үдеп, айқас қантөгіс қырғынға айналып сала берді.

Спартак өз әскері орын тепкен зәулім жартастың басында тұрып римляндардың басшысының өрескел қатесін Ганнибалға немесе Александр Македонскийге тән алғырлықпен бірден түсіне қойды. Сервилиан өзінің солдаттарын майданды кеңейтуге мүмкіндік бермейтін қысылшаң соқпақпен топтап әкеліп ұрысқа салды, сондықтан римляндардың ұзыннан-ұзақ созылып және тығыз топталған сапы, бұршақтай жауған тастың астында қалды. Спартак бұл қатені түсінді де және оны өзінің алған тұрғысының ұрымталдығына орай дереу пайдалана қойды. Өз солдаттарын ілгері түсіріп, оларды бүтіндей алаң бойына қанат жайдыра, шабуыл болып жатқан жақтан екі қатарға бөлді де, жауға ешбір толассыз тас жаудыруды бұйырды.

— Ширек сағаттан соң,— деді алаңның ең шетінде тұрған Спартак римляндарға тас ата беріп,— бұлар қаша бастайды, біз оларды соңынан түре қуып, тамтығын қоймай тураймыз да отырамыз!

Шынында да, оның айтқаны келді. Өжет трибун Сервилиан және онымен бірге бірнеше жаужүрек легионерлер тосқауылға келіп жеткенімен, олардың соңынан найза, семсер жұмсауға мүмкіндік таба алмай келе жатқан әскерлерді минут сайын үдей жауған тас төзбестік күйге ұшыратты. Бораған тас дулыға мен сауыттарды талқандап жара салуда, басынан тас тигендер мұрттай ұшып құлап та жатыр. Көп кешікпей шабуылшылар колоннасы толқып, ыдырай бастады. Дауылдай ескен тасқа тайсалмай төтеп беруді солдаттардан талап етіп, Сервилиан қаншалық даусы қарлыққанша айқай салғанымен, жаудың алдыңғы саптары соңғыларын жапыра кері шегінді. Кептеліп, бастырылу басталды. Легионерлер бірін-бірі баса-көктей, тапап қашып берді.

Сол кезде гладиаторлар тосқауылдан өте, римляндардың соңына түсті. Көкірегінде кек қайнаған гладиаторлар андыздап шығып жатқан тосқауылдан басталып, римляндар сапының соңғы ұшығына дейін созылған осынау адамдар тізбегі сырттан қарап тұрған адамға тау беткейінен ирелеңдеп төмен түсіп келе жатқан айдаһар сияқты еді.

Римляндар ойда жоқта жеңіліс тапқан бұл қысқа ұрыстың ерекшелігі бірі қашып, екіншісі қуып келе жатқан екі мыңнан аса адамның қару жұмсап белдесіп шайқаса алмауында еді. Римляндардың кідіруге мұршасы жоқ, өйткені бұларды қуғыншы, ал бұлар алдағы өз адамдарын тықсырып келеді, сол себепті гладиаторлардың да кідіруге дәрмені жоқ. Жолдың қысылшаңдығы мен асудың тым биіктігі адамдардың бұл тізбегінің көзталысын ықтиярсыз тездетті, сондықтан да ол тасыған селдей-ақ етекке дейін тоқтамақ емес.

Айтқандай-ақ, ылдиға құлай кең жолға шығып, жер аяғы кеңіген соң қашқан жау мандаты далаға, бау-бақшаларға тозғындай бастады. Гладиаторлар да тек сонда ғана өзінің майдан шебін кеңейтіп, легионерлерді оңды-солды шабақтап, турай беруге мүмкіндік алды.

Өзінің әбден қарлытып бітуге айналған даусымен барынша айқайлап солдаттарын шақырған Сервилиан тоқтай қалып, гладиаторларға табанды қарсылық жасамақ болды. Бірақ, мұны есіткендер аз болды және оның төңірегінде жауға жан аямай қарсылық көрсете қоярлықтай да жөнді ешкім қалған жоқ-ты. Үрей болып қым-қуыты шыққан легионерлердің көпшілік тобы торғайдай тозды, олардың әрқайсысының ойлағаны бас сауғалау болды.

Бір манинуладай гладиаторларды бастаған Спартак Сервилианды және онымен тізе қоса шайқасып жүрген жүз жауынгерді тықсырып келе жатты; қантөгіс қызу шайқас басталып, онда Сервилиан Спартактың қолынан мерт болды. Гладиаторлардың саны минут санап көбейіп, римляндар кешікпей-ақ тойтарыс тауып, күл талқаны шықты.

Екі бірдей когорта біржолата жеңілді: легионерлердің төрт жүзден астамы қырылып, жаралысы бар, сауы бар — үш жүзден астамы қолға түсті. Спартактың бұйрығы бойынша бұлардың қару-жарақтары алынып, өз бастарына азаттық берілді. Жеңушілерден отыз кісі өліп, елуге жақыны жаралы болды.

Жаудан түскен дулығалар мен сауыттарды киіп, толып жатқан қару-жарақтар алып, олжаға шаш етектен батқан гладиаторлар Везувийдегі лагеріне қайтып келді.





XII ТАРАУ. СПАРТАК ӘСКЕРЛЕРІНІҢ САНЫН АЛТЫ ЖҮЗДЕН ОН МЫҢҒА ЖЕТКІЗДІ

Сервилиан когорталарының жеңілуі туралы хабар сол төңіректегі қалаларға тарап, бүкіл Кампаньяда зор әбігер туғызды: легионерлерді көтерілісшілердің қалай турағанын есіткендерде ес қалмады.

Нунерия, Нола, Геркуланум, Байи, Неаполь, Мизенум, Капуя, Кумы және бұл құнарлы провинцияның барлық қалалары да қорғануға әзірленді; қала адамдары қолдарына қару алып күндіз-түні бірдей қақпалар мен бастиондарды күзетті. Сыртындағы қорғаны алынып қалған Помпея, сан рет азық-түлік жинай келген гладиаторлармен қарсыласуға бел байлай алмады; гладиаторлар өздерін аса тәртіпті әскерлерше ұстаған еді, бұған қаланың тұрғын халқы қатты қайран қалды.

Жеке қалалардың префектлері бүкіл сол провинцияның префекті Меций Либеонға үсті-үстіне кісі шаптырып, күшейіп отырған қауіпке қарсы шара қолдануға оны көндірмек болып баққан еді, байғұс Меций Либеон Рим Сенатына шапқыншылар жіберіп, тезінен мықты көмек жібере көр деп жалынды.

Алайда Римде гладиаторлардың жанжалына мән беpіп, онымен есептесе қоюға бейім Катилина мен Юлий Цезарьдан басқа бірде-бір жан болған жоқ; құлдар көтерілісінің маңызы мен іргелігін тек солар ғана бағалай алатын еді, өйткені бұлар оның негізін, шарқын, сондай-ақ оның көсемінің дарындылығын жақсы түсінді; гладиаторлар кескілеп кеткен когорталар туралы да Катилина мен Цезарьдан басқа бір де бір жан ойлаған жоқ, оның үстіне сол қырғыннан қашып құтылған солдаттар оның егжей-тегжейін баяндай келіп, барлық кінаны — бұл ішінара дұрыс та еді — трибун Сервилианның мен-менсіген надандығына аударды.

Ол кезде Рим халқы бұдан да гөрі басымырақ қауіпті соғыстармен айналысып жатты; оған қарсы ақылға кемеңгер, ержүрек Серторий бастаған бүкіл Испания көтерілді. Оның ақылы мен ерлігі жас Помпей мен тактикалы қарт Метеллдің ерлігінен де басым түсті; сол уақыттың ішінде аса күшті Митридат римляндарға қарсы тағы да соғыс ашып, Луций Лукуллмен бірге осы жылы консул болған Марк Аврелий Коттаның әскерін талқандап та үлгірді.

Митридатқа қарсы соғысқа шықпақ болып, өзіне тиген легиондарды жинақтап, сол кезде Римде тұрған консул Лукулл Сенаттың ұйғаруымен, алғыр және тәжрибелі жауынгер трибун Клодий Глабрды гладиаторларға қарсы Кампаньяға аттандырып, көтерілісшілерге қарсы күрес жүргізу үшін оның қарамағына алты когорта немесе үш мың адамға жуық әскер берді.

Клодий Глабр гладиаторларға қарсы алып шықпақ болып өзіне берілген когорталарды жабдықтап жатқанда, көтерілісшілер де өздерінің өткендегі жеңісін өте тиімді пайдалана білген-ді: соңғы жиырма күннің ішінде олардың саны алты жүзден бір мың екі жүзге жетіп, бастан-бақай қаруланып алды.

Грек фалангасының, фракия милициясының, Митридат әскерлері мен Рим легиондарының әскери жасану тәртіптерін жақсы білетін Спартак соның бәрінен де гөрі Рим әскерлері сапын ұнатады, жауынгер латын халқының тактикасынан өтер тартымды және жақсы тактика жоқ екеніне оның көзі әбден жеткен-ді. Латындардың үздік жақсы қаруланған және өлімнен сескенбейтін жаужүрек халықтарды талқандаған сансыз көп жеңістерін ол Рим легионының тәртіптілігінің, жауынгерлік сапы мен құрылысының арқасы деп білетін.

Сондықтан ол гладиаторлар әскерлеріне Рим әскерлерінің жауынгерлік жасаныс құрылысын енгізуге тырысты, Тит Сервилианды жеңгеннен кейін Помпеяға баруға мүмкіндік алысымен, гладиаторлардың тұңғыш легионына арнап белгі жасауға заказ берді; белгі сабына римляндарша бүркіттің емес әдетте құлға еркіндік берерде оның басына иесі кигізетін қызыл тақияның суретін салуды бұйырды. Тақияның астынан мысықтың қоладан жасалған кішкентай бейнесі орнатылды, өйткені ол ең еркіндік сүйгіш жануар болғандықтан, соның белгісі ретінде Бостандық бейнесі статуясының аяғының астына қойылды. Сол сияқты ол әрбір центурияға да белгі жасатты, белгінің сабына айқаса ұстасқан екі қолдың қола суреті орнатылып, ал оның астын ала когорта мен легионның номерлері бар тағы да кішкентай тақия тұрсын делінді. Спартак Италияның барлық гладиаторлары тұс тұстан келіп өзін табатынына, сондықтан қоластында көптеген легиондар, одан да кеп когорталар болатынына ешбір күманданған жоқ.

Везувийдің және оның сілеміндегі өңірдің қожасы болған Спартак қоластындағы отрядтарына күн сайын Рим легиондарының тактикалық әдіс-айлаларын үйретті, қатарды топтау және жазу, белгілі бір пунктке келіп түйісу, сырт айналу, оңға, солға бұрылу, сапқа және жауынгерлік үш қатарға тұру, үшінші қатардан екінші қатар арқылы біріншіге келіп орын алу, тағы сол сияқты жаттығулар жасатумен болды. Сервилиан легионерлерінен түсіріп алған керней және сыбызғы жұрнақтарынан Спартак шағын ғана кернейшілер оркестрін ұйымдастырып, олардың таңертеңгілікте, жиын боларда және шабуыл алдында берілетін дабыл белгілерін беруге үйретті.

Сөйтіп жаудың шабан қимылдауын шебер қолбасшыдай пайдалана отырып, Спартак өз солдаттарын жауынгерлік тәртіпке төселдірді, кешікпей шабуыл жасауға тиіс дұшпанға қарсы тұруға әзірленді.

Шынында да, Клодий Глабр көп кешікпеді. Өзінің когорталарын жинап жіберіп, ол күн-түн қата гладиаторларға қарсы аттанды.

Жауынгерлердің арасында орнатылған қатаң тәртіптің арқасында аз уақыттың ішінде-ақ, Спартак ол маңайдағы барлық ағаш кесушілер мен малшы атаулының көңілін тапты; сондықтан да Клодийдің жақындап келіп қалғаны былай тұрсын, оның тіпті қанша күшпен шабуыл жасамақ екенін де Спартак бір күн бұрын білді. Бір мың екі жүз шамалы кісімен үш мың кісілік Рим легионеріне қарсы алаң ашықта бетпе-бет айқасуға болмайтынын түсінген Спартак Везувийдегі лагерьге шегініп барды да, жаудың шабуылын сол арада күтіп алмақ болды.

Гладиаторладың Везувийге келіп орнағанына жиырма күн толған күні, түстен кейін шабуыл басталды. Жеңіл қаруланған жаяу әскерлер манипуласы соқпақтың екі жағындағы орман ішіне бекінген еді, ептеп жоғары ерлеп гладиаторладың лагеріне жақын келді де, оған мыңдаған садақтан оқ жаудырды; мергендер алыстан атқандықтан олардың оғы лагерьдегілерге оншалық зиян тигізе алған жоқ, дегенмен бірнеше гладиаторлар, оның ішінде Борторикс жаралы болды. Спартак лагерьіне шығып, дұшпанға қарсы баруға әзірленген мезетте мергендер мен сақпаншылар тезінен кері шегініп кетті де, шабуылды мүлде тоқтатты.

Сервилианның жеңілісінен римляндардың жаңа қолбасшысының үлкен сабақ алғанын, өз лагеріне алғашқы шабуылдай шабуыл енді қайталанбайтынын және Клодий гладиаторларды алаңнан қапылыста шығарып алып, олармен римляндар үшін қолайлы жағдайда айқасу тәсілін қолданбақ екенін Спартак түсінді.

Шынында да, Клодий гладиаторлардың өз лагерінде бар, жоғын білу үшін жоғарыға жеңіл ғана қаруланған жаяу әскер жіберген-ді. Гладиаторлардың өз лагерінде жатқанын осылайша әбден анықтап, бұл араның жерлерін жақсы білген Клодий, екі қолына кезек түкіріп, көңілі орнына түскендей миығынан күлді:

- Тышқан тұзаққа түскен екен! Бес күннен соң олар біздің қолда болады.

Оның қасындағы центуриондар мен опциондар трибунның бұл сөзіне түсіне алмай, бірінің бетіне бірі қарасқан еді, бірақ көп кешікпей-ақ оның бәрі де мәлім болды Клодий центурион Марк Валерий Мессала Нигер бастаған мың адамды тау бауырындағы кең жолдың бойына қалдырды; қалғандарға Везувийдің басына шығатын жолмен жоғары өрлеп, орманның және гладиаторлардың лагеріне апаратын бірден-бір өткел соқпақтың басталатын жеріне дейін баруды бұйырды. Ол әскерін дәл осы араға тоқтатын, қолайлы орын белгілеп алды да, лагерь ашуды бұйырды. Бұдан соң ол дереу центурион Валерий Мессала Нигерге опционды жіберді де, оған алдын ала келісілген маневрді дәлме-дәл орындауды тапсырды.

Біз баяндап отырған оқиғадан соң, тоғыз жыл өткеннен кейін консул болған бұл Марк Валерий Мессала Нигер соғыста үздік көзге түсуді аңсайтын, атаққұмар, жасы отыз үш шамасында болатын; азамат соғысы кезінде ол Сулланың әскері қатарында болып, ерлік көрсетті, ал одан кейін, біз баяндап отырған оқиғадан төрт жыл бұрын, Македониядағы көтеріліс жасаушы бірнеше провинцияларға, атап айтқанда, фракиялықтарға қарсы аттанған Аппий Клавдий Пульхрдің соңынан барды. Родоп тауларында болған ұрыстарда өзінің ерлігімен көзге түскені үшін ол азаматтық венокпен наградталып, центурион атағын алды. Гладиаторлардың көтерілісі жөнінде Римге хабар жеткенде, Валерий Мессала гладиаторларға қарсы жазалаушы экспедицияға аттануға тілек білдірді, өйткені, бұл такаббар патриций гладиаторларға қарсы соғыс десе тісін қайрайтындар санатына жататын.

Алайда, Мессала Нигердің атаққұмарлығы бұл жолы тағы да бір құпия себеппен — Спартакқа деген өттей өшпенділікпен ұштасты, өйткені ол Сулланың жесір әйелі Валерия Мессаланың туысы болатын. Қарындасының Спартакты сүйетіндігі туралы хабарды есіткенде намыстанып қатты ашуланған ол, онымен енді қайтып көріспейтін болған; өзінің әдепсіздігімен Мессаланың аруағын қорлаушы жексұрын гладиатормен ол осылай өштесіп алған.

Трибун Клодий Глабрдың бұйрығын алған Мессала өзінің екі когортасын бастап, Везувийді бауырлай, таудың Нола мен Нуцерияға қараған беткейіне жеткенше көбелеп төпеді де отырды. Сол араға барған соң когорталарын тоқтатып, лагерь ашты.

Біз екі бірдей Рим отрядының бас-аяғы екі сағат ішінде тау беткейінен лагерьді қалай ашқанын сипаттап жатпай-ақ қоямыз. Бұл лагерьлер әдеттегідей төрт бұрышты еді, айналасына ор қазылып, топырақ үйілді, жоғары жағы қолдың саласындай қадалармен қоршалды. Өз лагерлерін құруға келгенде римляндердің шапшаңдығы, лагерлерінің беріктігі мен қауіпсіздігі тарихшылардың және соғыс мамандарының суреттеуі, мадақтауы арқылы тым жақсы мәлім, сондықтан біз оны сөз ете қалсақ, онымыз тек сол мадақтауды қайталағандық болар еді.

Сонымен, бір жағынан Клодий Глабр, ал екінші жағынан Мессала Нигер кешке қарай лагерін құрып алып, гладиаторлардың бекінісінен шығатын екі ауызды бірдей тарс бекітіп тастады. Рим когорталары өз басшысының бұл жоспарының мәнін түсінгеннен соң, қайткенде де тышқан қақпанға шын түскен екен деп қуанды.

Алды болжай білетін жаза баспас жауынгерше, Клодий Нолаға қарай шығатын соқпақ бойын күзетуге бір мыңдай ғана адам жіберді, өйткені таудың бұл жағындағы асудың тым тіктігі гладиаторлардың түсуі үшін нағыз табиғи бөгет болатын. Ол әскерінің басты бөлегін Помпея жақтағы жолдың бойына топтастырды, өйткені бұл жақтағы асу жадағайлау, сондықтан шабуылдың да көбінесе осыдан болуы ықтимал деп күтуге болатын-ды.

Келесі күні таңертеңгі елең-алаңда өзінің дағдысы бойынша алаңды байқап қайтуға шыққан Спартак, Нолаға қарай шыға берістегі жақпардың бауырында лагерь ашып алып жатқан жауды көрді. Жағдайды анықтау үшін ол қасына екі манипула алды да, Помпеяға қарай шығатын жолмен төмен түсе бастады. Бірақ, екі мильдей де төмен түспей жатып, оның алдыңғы адамдары дұшпанның күзетшілерін көріп қалды. Спартак отрядын тоқтатып: өзінің алдыңғы адамдарының барған тұсына келгенде, гладиаторлардың көз алдында қуатты Рим лагері тұрды.

Спартак бет алдында жал болып жатқан бөгеттен көзін алмастан, ләм-мимсіз, сілейіп тұрып қалды; тірідей көмілген адамға есін жия беріп, өз табытының зілмауырдай және мұздай суық бет тақтайын ұстай алу қандай сезілсе, Рим лагерінің Спартакқа да нақ сондай әсері болды.

Римляндардың күзет адамдары гладиаторлардың алдыңғы отрядын көре сала-ақ дабыл көтеріп белгі берді, сол-ақ екен бүтіндей бір центурия әскер лагерьден шығып, Спартакқа оқ жаудыра ұмтылды; қамауда қалып, біржолата мерт болдық деп уайымдаған Спартак тұрған орнынан тұяқ серппеді және айналасына зуылдап түсіп жатқан сүңгілерге де көңіл бөлген жоқ.

Алдыңғы отрядтың деканы оның ойын бөле, дүрсе қоя берді.

Спартак-ау!.. Не істеуіміз керек?.. Не алға қарай ұмтылып ұрысқа шығайық та, не кері шегінелік.

— Дұрыс айтасың, Альцест,— деді рудиарий мұңайып.— Шегіну керек.

Рим центуриясы гладиаторларды атқылап, біраз жерге дейін соңына түскен еді, бірақ көп кешікпей-ақ берілген бұйрық бойынша өз лагеріне қайтып барды.

Спартак алаңға қайтып келді де Эномайды, Борториксті және басқа да батыл, өжет деген командирлерді жинап алды. Істің мән-жайын, өздерінің қандай ауыр жағдайда қалғанын баяндай келіп, Спартак өзінің командирлерімен мұндай қиын-қыстау кезеңде нендей шара қолданса болатынын ақылдасты.

Өлімнен қорқуды білмейтін, көзсіз батыр Эномай:

— Эринияларға аян!.. Рим лагерьлерінің біріне долы екпінмен тап бергеннен басқа дәнеңе де қалған жоқ Мыңымыз өлсек те екі жүзіміз бұзып-жарып шығамыз,— деп дүрсе қоя берді.

— Қолдан неге келмейді? — деп өзеуреді Эномай.

— Алғашта мен де осыны ойлаған едім, бірақ оным ұзаққа барған жоқ. Сен жау лагерьлері тік және бұралаң жолдардың нақ жазыққа шығатын жерін алып қалғанын ескердің бе? Екі жақтың қай-қайсын да болсын, біз күшіміздің қанатын оң қатардан артық жаза алмайтынымызды түсінемісің? Егер ұрысқа бір енгенде жиырмалап болмаса, одан артығымыз кірісе алмасақ, біздің бір мың екі жүз екенімізден не пайда?..

Спартактың болжалының дұрыстығы, ақиқаттығы сонша еді, Эномай оған ешбір жауап қайтара алмады.

— Бес-алты күндік қана азық-түлігіміз бар,— деді Спартак, аз үзілістен соң, сөз аяғын жалғай түсіп.— Ал... сонан соң?..

Спартактың төңірегіне жиналған командирлер көсемінің айтып тұрған мәселесінің мейлінше қауіп-қатерлілігі даусыз екенін аңғарды. Бұл арада жеті, сегіз, он күндей шыдап тұруға болар еді... Ал сонан соң?

Ешбір лаж жоқ, еді... Қолға түсу... немесе өлу...

Бұл ержүрек жиырма адам уайым соңында үн-түнсіз, ұзақ тұрды. Жеңіс әзірленіп, оның салтанат құруы қамтамасыз етілді дерлік нақ қазіргі кезеңде оның ақырының дәл осылайша қайғылы халге ұшырауы оларға қатты батты!.. Бұл сияқты бақытсыздық жанында өлім дегенін де түкке тұрарлық нәрсе ме еді?..

Мұндайлық шер буған тоңторыс меңіреулікті бірінші болып Спартак бұзды:

— Менің соңымнан еріңдер. Мынау алаңды тағы бір шолып өтелікші, бас сауғалауға ешбір жол қалмады ма екен, бұл мола қаншалық қиын және қатерлі болғанымен, одан тірідей құтылып кетудің амал-айласы жоқ па екен...

Өзінің қарулас жолдастарын бастап Спартак лагерьді айнала бастады; ол темір шарбаққа қамалып, оны бұзып шығудың тәсілін іздеп аласұрған арыстандай, теңселіп ауық-ауық тоқтай қалады.

Гладиаторлар шың басы мен аланды бөліп тұрған тікеден тік жақпардың тұсына келгенде, Спартак найзадай шаншылған бұл биіктің басына көз жіберіп:

— Бұдан ақ тиін да өрмелеп шыға алмас,— деп күбірледі. Аз ойланған соң, ол тағы да:

— Ал, егер біз өрмелеп шыға қалсақ?., Онда жағдайымызды нашарлатып алар едік,— деді.

Гладиаторлардың басшылары Суррентум жақтағы шыңырау шатқалға келіп, оның тереңдігін көз таразымен өлшеу үшін алаңның жиегіне тоқтады. Бас айналдырарлықтай бұл түпсіз шыңырауға жүректері дауаламай, бәрі де теріс айналды.

— Мұның,— деді манипула басшыларының біреуі,— түбіне тек тастаған тас қана әрең жетер.

Алаңнан анадай жерде галл ұлтынан шыққан он бес — жиырма шамалы гладиатор талдың жуантық балғын шыбықтарын тоқып, оның сыртын тілім-тілім жондық қайыспен қаптап қалқан жасап жатты. Әлі де болса ауыр ой соңында тұрған Спартактың назары кенеттен осы қалқандарға түсе кетті.

Өздерінің жұмысына Спартактың назар салып тұрғанын байқаған галлдардың біреуі жымия түсіп, оған: Біздің лагерьдегі қалқан саны жеті жүзден аспайды, бес жүз жолдасымызды қалқанмен жабдықтау үшін оларға арнап тым болмағанда осындай қалқан жасауды ойладық... Мұндай қалқандарды біз... терінің жетісіне қарай жасай береміз!— деді.

— Гез бен Тетуан қалған өмірлеріне сендерді желеп-жебей берсін!—деді Спартак, бұл байғұс галлдардың езілгендерді азат ету ісіне өздерінің барлық бос минуттарын, барлық күш-қабілетін сарп еткен сүйіспендік ықласына риза болып.

— Терілерің көп пе? — деп сұрады, ол.

— Жиырма қалқанға жетеді!

— Бұл теріні соңғы саяхатымыз кезінде, Помпеядан алып қайтқанбыз...

— Терісі түскір тал шыбық сияқты орманда өсер ме еді!

Галлдың соңғы сөздері Спартакты тебірентіп жіберді. Ол секіргелі тұрғандай-ақ қомданып, жәуеттене қалды, сөйтті де еңкейіп жерден бір уыс балғын шыбықтарды алды.

— Ах!.. шексіз қайрымды және ұлы азат етуші Юпитерге тәуба!— деп дауыстап жіберді ол, қуанышты жүзбен.— Енді біз құтқарылдық!.. Бұл күшті айқай оның көкірегінің терең түкпірінен атылып шыққандай болды.

Эномай, Борторикс, тағы басқа да центуриондар, опциондар мен декандар Спартакқа жалт-жалт бұрылып, бәрі де оған таңырқаса қарады:

— Сен не дедің? — деп сұрады Эномай.

— Біз қалай құтқарылмақпыз? — деп сұрақ берді Борторикс.

— Бізді құтқаратын кім? Кім айтты?.. Қалайша?..— деген сұраулар естіледі.

Спартак көкөрім шыбықтарды әбден тексеріп көріп болды да, жолдастарына қарап былай деді:

— Сіздер мына шыбықтарды көріп тұрсыздар ғой?.. Біз осыдан шұбатылған ұзын саты тоқимыз да, оның бір басын мына жақпарға бекітеміз. Сонымен қиядан біртіндеп шыңыраудың түбіне түсеміз де, сол арадан ойда жоқта римляндердің ту сыртынан шығып, оларды армансыз кескілейтін боламыз,— деді.

Әскербасылардың жүзінен бұған сенбеушіліктің нышаны байқалды. Эномай үмітсіздене басын шайқап:

— Спартак, сен сандырақтап тұрсаң керек!— деді.

— Ұзыны сегіз жүз немесе тоғыз жүз фут саты дедің бе? — деп сұрады Борторикс, сене алмай.

— Кімде-кімнің ықласы шын ауса,— деді Спартак,— оның қолынан келмейтін іс болмайды. Біз мың екі жүз кісіміз, мұндай сатыны үш сағаттың ішінде тоқып шығарамыз.

Осыдан соң Спартак өзіндегі бұл іске деген айнымас сенімді, жалынды сөздермен басқалардың зердесіне құйды да, гладиаторлардың төрт манипуласы қолдарына балта алып, шыбық қию үшін дереу осы мандаты орманға аттансын, ал қалғандары манипулалар бойынша алаңға екі жар болып орналасып, өздері жасамақ болған бұл ерекше сатының әралуан бөлімдерін таңуға жарайтын жіп-шу, белдік, таспа атаулыны жинап алсын деп бұйырды.

Арада бір сағат өтпестен-ақ орманға жұмсалған гладиаторлар біртіндеп қайтып орала бастады. Олар шыбықтарды буда-будасымен топырлатып үйе берді, Спартак жұрттың бәріне де бүл жұмысқа жаппай қатнасуды тапсырды: біреулер шыбықтарды әзірлеп беріп тұрды, енді біреулері тоқып жатты, үшіншілері, өздерін ажалдан құтқаруға тиіс бұл ғажайып сатыны, тоқылып болуына қарай құрастыра беретін болды.

Гладиаторларға төнген қатер қандай зілді болса, жұмыс та сондай күшті қарқынмен жүргізілді; мың адам бірден қиымылдаған алаңда бекем тәртіп, тиыштық орнады.

Күннің батуына екі сағаттай уақыт қалғанда, ұзындығы тоғыз жүз футқа жуық саты дайын болды. Оны өз көзімен көріп, мықтылығын әбден тексеріп шығу үшін Спартак төрт гладиаторға сатыны жазуды бұйырды.

Көз байлана Спартак лагерге үн-түнсіз көшуді бұйырды. Әрбір жарты манипуланың гладиаторлары қару-жарақтарын өз алдына бір-бір буда етіп таңды, өйткені сатымен төмен түсу жағдайы әрбір адамды басы артық жүкпен машақаттандыруды көтермейтін еді: бұл қарулар төменге шүберектен ескен арқанмен түсірілмек болды.

Спартак сатының бір басына екі үлкен тасты байлатып, сол басын шыңыраудың түбіне саумалап түсіруді тапсырды.

Дуыр салмаққа сатының төтеп бере алатындығын фракиялықтың тексеріп көргісі келді: сонымен бірге, ол тас шыңыраудың түбіне барып түскен сол, бұл майысқақ құрылыстың толқуына мүмкіндік бермей, оны керіп тура қалады деп түйді.

Саты әбден әзірленіп болған соң бұл қорқынышты сапарға ең алдымен Эномай аттанды. Сатының бір басы байланған жақпардан ұстап тұрып, қатердің түпсіз шыңырауына түсу сияқты бұрын өз басынан кешіріп көрмеген кездейсоқ түрі алдында өңі сәл бұзылыңқырап Эномай әзілмен:

— Әмірі күшті Вотанға аян, меніңше, тап осы сияқты биіктен төмен түсу палькирийлардың ішіндегі ең елгезегі Геллияның өзіне де онша оңай тимеген болар еді,— деді.

Осы әзілді айтқанда оның денесі шыңырауға төніп тұрған жақпардың арасына еніп біртіндеп көзден таса бола берді. Аздан соң оның төбесі де көрінбей кетті. Төмен түсіп бара жатқан жолдасынан көз алмай, құздан түйіле қараған Спартак, саты қозғалған сайын өнебойы тітіреумен тұрды. Өңі қашып кеткен оның жаны осы былқылдақ сатыға таңулы тұрғандай.

Гладиаторлар алаңның шетіне үймелеген; олардың оны да, назары да шыңырауға шұқшиған; кейінгі жақта тұрғандар саты байланған жақпарға мойындарын созып асыла қарайды; түнгі меңіреу тыныштықта бүкіл өмір мен дағдыры шыбықтан өрілген осынау солқылдақ сатыға таңулы бір мың екі жүз адамның дем алғаны ғана естіледі.

Сатының бұлғалақтап толқуы үш минуттан асқан жоқ, бірақ соның өзі де байғұс гладиаторларға үш олимпиадай, үш ғасырдай болды; ақырында сатының толқуы мүлде тоқталды.

Мақсаты, ойы бір алаңдағы мың адам құлақтарын шыңырау жаққа түрді.

Бірнеше секундтан соң алғашта алыстан шыққандай талмау, көмескі шығып, содан бірте-бірте күшейе түскен дауыс естілді:

— Тыңда!

Гладиаторлар: уһ!— деп есін жиғандай болды. Бұл берілген шартты белгі еді—Эномай шыңыраудың түбіне барып түскен екен.

Сол мезетте, гладиаторлар бұл таңғажайып сатымен төмен қарай, бірінің соңынан бірі түсе бастады, саты олардың бәрін де енді өлімнен өмірге қайтаратыны, толық күйреуден даңқты жеңіске жеткізетіні анық сияқты болды.

Сатылап төменге түсу отыз алты сағатқа созылды, тек келесі күні таң сарғая гладиаторлардың бәрі де төмендегі жазыққа түсіп болды.

Гладиаторлардың өздерін өлімнен арашалап қалған Спартакқа деген сүйіспеншілігі мен ықласын сипаттап айтып жатудың қажеті жоқ. Бірақ, ол гладиаторларды тиыштық сақтауға шақырып, әрбір манипулаға түнге дейін құз қойнында бекіне тұруды бұйырды.

Дағаты азайған жауынгерлерге бұл сағаттар өмірбақи өтпестей көрінді; ақыры, бір заматта күң де батуға айналды-ау. Қас қарая гладиаторлардыңі екі когортасы бекіністерінен шығып, сапқа тұрды да, осыдан соң бірі Эномайдың басқаруымен теңіз жағалауына қарай, екіншісі Спартактың басқаруымен Нолаға қарай беттеді.

Бұлардың жүріп баратын жер мөлшері бірдей болғандықтан, түн ортасына жуықтаған кезде, екеуі де Рим лагерьлерінің ту сыртына өтіп үлгірді.

Мессала Нигердің лагеріне сондай жақын келді де, Спартак когортасын тоқтатты. Осыдан соң ол римляндар лагерінің тосқауылына қарай беттеді.

— Бұл қайсысың? — деп күзетші дүрсе қоя берді, сол маңайдағы жүзім ағаштары ішімен келе жатқан Спартактың сыбдырын естіп қалып.

Спартак ләм-мимсіз тоқтай қалды. Сол төңіректе декан бастаған шолғыншылар да жүрген еді. Күзетшінің даусын есіткен декан да, не екенін білмек болып, солай қарай ұмтылды.

Түнгі тиыштық сондай ерекше еді, фракиялық дұшпанның, тіпті сыбырласа сөйлескенінің өзін де естіп тұр.

— Не болды? —деп сұрады декан:

— Маған осынау жүзім ағаштары арасынан бір сыбыс естілгендей болды.

— Өзін «бұл қайсысың» деп дауыстағаннан кейін ешнәрсе есіттің бе?

— Жоқ, құлағымды қанша түрсем де ештеме естілмейді.

Онда ол тауық аңдып жүрген түлкі болды.

— Өзім де солай ма ден ойлаймын, түнде жортқан аңның сыбдыры сияқты болып естілді. Гладиаторлар туралы сөз етудің де, әрине, қажеті жоқ, олар сонау жоғарыда, одан ешқайда шығып кете де алмайды.

— Шын, центурионның тышқан қақпанға түсті дегенін өзім де естідім.

— О, былқ етпеңіз, Клодий Глабр — кексе мысық емес пе, Спартак сияқты қаптесерлер оның бір тарпуынан шығар ма!

— Әлбетте, Статор Юпитеріне тәуба!

Аз үзілістен соң, декан тағы да:

— Жақсылап күзет, Септимий, бірақ түлкіні гладиаторлар екен деп қалып жүрме,— деді.

— Гладиаторлар үшін ол да үлкен құрмет болмас па еді!— деп әзілдеді солдат Септимий.

Айнала тағы да жым-жырт бола қалды.

Бұған дейін Спартактың көзі қараңғыға үйреніп болды, ол өзінің ойға алған нәрселерін, атап айтқанда — рим лагерінің оры мен тосқауылының қандай екенін ажырата бастады. Бұл араға келгенде ол лагерьдің төрт қақпасының өте-мөте қайсысы жақын екенін білмек болған.

Сол екі ортада, өзінің күзетіне қайтып келген күзетші, сөніп бара жатқан отты қайта жаққан еді, лаулаған оттың жалыны қадаларға түсіп, мұның өзі Спартактың ойлаған ісін тындыруына көмектесті. Ол рим лагерлерінде, жау қауіп төндірген тұрғыдан жырақ тұратын, декуман қақпасының қай тұста екенін әбден көріп алды. Мессала Нигердің лагерінде бұл қақпа Нола жаққа қаратылған екен.

Тосқауылдың қалап қойылғанымен таныса сала, ол кері кайтты. Өз когортасына келді де, Спартак оны асқан ептілікпен декуман қақпасына қарай бастап алып жүрді. Лагерьге әбден қоян-қолтық жақындап, аяқтың дүрсілі рим күзетшісінің құлағына қашан шалынып қалғанға дейін, отряд ешбір сыбыс сездірмей жүріп келді.

— Бұл қайсының? — деп дауыстады легионер Септимий. Оның дауысының сарынынан Спартак нақ бұл жолы легионердің түлкіні гладиатор деп қателесе қоймағанын бірден аңғарды.

Сонша болған жоқ, ешбір жауап ала алмаған, саққұлақ Септимий дабыл қағып қоя берді.

Бірақ лап қоя ұмтылған гладиаторлар орға барып түсіп, оның арғы бетіне шықты да, бірінің соңынан бірі шұбай зыр қойған күйі, көзді ашып-жұмғанша қада қорғанның арғы бетіне өтіп те кетті. Қолы әбден айығып жазылған Спартак, мұнда ең алдымен келіп кірді; ол бас сауғалауға кіріскен легионер Септимийге тап бере:

Тәлкекші сұм, сені бұл арада мен емес, өзің гладиаторлардан гөрі артығырақ көретін түлкі қапса, әрине, тәуір болар еді...— деп ақырды.

Ол сөзін аяқтап жатпастан, легионерді есіп те жіберді.

Гладиаторлар төрт, сегіз, он адамнан топтана лек-легімен лагерьге келіп араласты. Тұтқиылда басталған түнгі айқаста болатын әдеттегі кескілес басталып кете барды.

Минут санап саны арта түскен гладиаторлардың уытты тегеурініне қарсы римляндар да аянбай қимылдады. Гладиаторлар тұтқиылда қолға түскен ұйқылы-ояу, қарусыз легионерлерді бас салып кескілей берді. Қырғын адам айтқысыз болды.

Бүкіл рим лагері көзді ашып-жұмғанша астан-кестен болды да қалды. Бұл ұрыс емес, қанжосық сабалас еді, жарты сағаттың ішінде төрт жүзден аса легионерлер қырылып, қалғандары тоз-тоз болып қашты. Тек Валерий Мессала Нигер бастаған ығай мен сығай қырық шамалы адам ғана лагерьдің декуман қақпасына қарама-қарсы басқы қақпаға қарай шегініп келе жатты, бұлардың бәрі дерлік сауытсыз және қалқансыз, тығыз-таянда семсермен, найза және сүңгімен қаруланған-ды. Ерлікпен шайқаса отырып, олар жауды бөгей тұруға тырысты, өздерінің бұл қарсыласуы қашқандардың қайта оралуына мүмкіндік береді, ұрысқа қайта кірерміз деп үміттенді.

Бұл жаужүректердің ішінде Мессала Нигер үздік көзге түсті; ол табан серппей ұрысып, римляндарға дем бере жүріп, ауық-ауық Спартакты ұрыста күш сынасуға шақырумен болды:

— Эй!.. Спартак! Қанқұйлы қарақшылардың зымиян көсемі!.. Қайдасың, сен? Жексұрын құл, бері кел, азат азаматтармен семсер салысып кер!.. Қайдасың деймін, қарақшы, Спартак?

Лагерьді басына көтере ыңыранған, шыңғырған дауыстарға, қару-жарақтардың ызыңы мен айқай-қиқуға қарамастан, римляннің өктем даусын есіткен Спартак, өз жауынгерлерін омырауымен кие-соға отырып, жекпе-жекке шақырушыны іздеп, атой берді:

- Әй!.. Римнің қарақшысы, қарақшының бел баласы, тонаушы, бұл атқа сен-ақ ие бол, ол сенің еншіне тиген бірден-бір сыбағаң. Мен мұндамын, римлянин, не істемек едің?

Осыны айтып ол Мессалаға кездесе кетті, анау да бұған асқан жанкештілікпен тап беріп, деміге айқай салды!

— Мен сені... қуырдақтай турамақпын... Валерий Мессаланың қасиетті семсерін сенің арам қаныңа батырмақпын...

Центурионның қорлау сөздері фракиялықты қатты ашуландырды. Римляниннің екпінін тойтарып, Спартак енді шабуылға шықты. Бір ұрғанда ол Мессаланың қал-қанының күл-талқанын шығарды, екінші ұрғанда дұшпанның сауытын тесіп өңменінен ауыр жара салды, бұдан әрі дулыға сыртынан тас төбеден бір көміп өтіп еді, анау мүлде есеңгіреп қалды; оның бағына, Валерия Мессаланың есімі, ізгі махаббатын еске түсіріп, гладиатор семсерін центурионға сала бере, тежеп тұра қалды.

Құлап түскен дұшпанның көкірегіне семсері бірнеше дюймдей тана қалған фракиялық:

— Бара ғой, бала, бірақ жексұрын гладиатор жанымды өзіме қиып кетті деп айта жүргейсің!.. — деп айқайлап жіберді.

Ол Мессаланы сүйемелдеп тұрғызды да, екі гладиатордың қолына берді.

Гладиаторларға қарсы шайқасқан бағанағы бір топ ержүрек адам түгел дерлік мерт болған соң-ақ, бүкіл рим лагері жеңушілердің қолында қалды.

Клодий Глабрдың лагеріне Эномайдың жасаған шабуылы да нақ осылайша аяқталды. Бас-аяғы бір сағатқа жетпейтін уақыт ішінде толық жеңілген легионерлер, өздерінің лагерін көтерілісшілердің қолында қалдырып, үріккен қойдай дүркірей қашып отырды.

Сөйтіп, Спартактың ерлігі мен тапқырлығы арқасында бір мыңнан сәл ғана артық гладиатор римляндардың үш мыңын жеңіп шықты.

Бір күннен соң гладиаторлардың екі отряды Клодий Глабр лагерінде бас қосып, оған тышқаннан қашқан мысық деген ат қойып, тәлкектің астына алды. Олар мына төмендегідей күлкілі өлең шығарып, оны қосылып айтатын болды:

Болыпты бір қақсал мысық,

Епті екен ол, асқан пысық.

Тышқан аулай шықты бір күн.

Ұйықтаған болып қалды қатып,

Желкесінде іннің жатып,

Шығармастан зәредей үн...

Жаза баспас жау да жорға,

Түспей кетіп мұндай торға,

Желкесіне мінді атып,

Дұшпанды сөйтіп жесем деген,

Мысық пәле алды сатып.

Бір жіпті алды тышқан сайлап,

Ұшына оның қоңырау байлап,

Құйрығынан таңды мысық.

Салдырлардан қалған сасып,

Зытып барады мысық қашып,

Тышқандар тұр шаттанысып.

Сол қарсаңда Капуядағы Лентул Батиат мектебінің гладиаторлары топ-тобымен қашып кетіп жатты. Везувийдегі лагерьге күн сайын, тіпті сағат сайын жүздеген жаңа жауынгерлер келді. Клодий Глабрды Спартак талқандағаннан кейінгі жиырма күннің ішінде жаңадан келіп қосылғандардың саны төрт мыңнан асты; олар римляндардан түсірілген найзалармен, қалқандармен, семсерлермен қаруланып, фракиялықтың бастауымен, соғыста болған мың екі жүз жауынгерге қосылды да, бұлардан езілгендер армиясының тұңғыш легионы құралды.

Римляндар бұдан да гөрі қиын-қыстаулы соғыс істерімен шұғылданғанымен, Глабрдың жеңіліс табуы бірсыпыра айқай, әбігер туғызды. Дүние жүзін аузына қаратушы легионерлерді жексұрын гладиаторлар тобырының талқандап кетуін Сенат және рим халқы римлянин деген атаққа түскен таңба деп санады.

Сол екі арада манипулаларға, когорталарға, легиондарға жасақталған бес мыңнан аса жексұрындар бір сәтті күні Кампаньяның халқы көп, салтанатты Нола қаласының дәл іргесіне келді. Олар қала халқының өміріне, мал-мүлкіне қиянат істемеуге уәде берді де, олардан өздерін қалаға ықтиярымен енгізуді талап етті.

Төніп тұрған апаттан қорыққан қала адамдары Форумға жиналды; ұзаққа созылған айқай таластан соң біреулер қаланы беруді, енді біреулер қорғануды жақтайды — ақырында, өте-мөте батыл адамдар партиясы жеңді. Сонымен қаланың қақпасы жабылды да, қала адамдары шабуылшыларды тойтармақ болып қорғандарға қарай ағылды. Неапольдан, Брундизиумнан, Римнен жедел және күшті көмек сұрай шапқыншылар жіберілді.

Бірақ жіберілген елшілер, тек үлкен жолдардың ғана емес, сонымен бірге соқпақтарды да қатаң бақылауға алып тұрған Спартактың қолына түсті. Соғыс ісіне қыры жоқ, нашар қаруланған қала адамдарының қорғануының бас-аяғы екі-ақ сағатқа созылды. Қарамағында көптеген сатылары бар гладиаторлар, азын-аулақ адамдары шығын болғанымен, қорғандарды тез басып алып, қалаға енді де, қарсылыққа қысас жасап, қала адамдарын жүндей сабап, тонай бастады.

Спартак өзінің жауынгерлерінен қатаң тәртіп талап етсе де, олар жалпы барлық солдаттар сияқты қалаға кірген уақытта ұрысуға мәжбүр болған соң, қан төгуге құнығудан тиыла алмады.

Спартак өзіне біткен жігермен, қаланың көшелерінде бұл қырғын мен қанжылауды тоқтатуға күш салды. Ақырында бұл талау мен кескілесуді ол командирлердің көмегімен тек бірнеше сағаттан соң әрең тиды. Кешікпей букциндер мен кернейлер жиынға шақырып белгі берді, барлық гладиаторларға: легион жауынгерлік сапқа тұрып, Спартактың бұйырығы бойынша, өзінің сымбатты сарайларымен, базиликаларымен, портиктарымен даңқы шыққан Ноланың зәулім Форумына аттану керек деген хабар тарады.

Арада бір сағат та уақыт өтпей, гладиаторлар легионы шып-шырғасы шықпастан, үш қатарға тізіліп алаңда тұрды, Спартак Церера шеркеуінің баспалдағына шықты да, қанын ішке тартқан ашулы пішінмен солдаттарына қарады. Меңіреу тиыштықта, еңсесін төмен салып, бірсыпыра уақыт бойы, азалы ой соңында тұрған Спартак, бір мезетте басын көтеріп алды. Оның көздерінен ашу оты лаулап тұрғандай. Атшаптырым алаңды басына көтере Спартак күшті дауыспен:

- Қылымыстытағылар, сендердің көксейтіндерің талаушылар, кісі өлтіруші қарақшылар деген атаққа ие болу ма еді? — деп үн қатты.

Үн-түнсіз өткен бірнеше минуттан соң, ол тағы да былай деді:

— Біздің құлдарға алып бермек болған азаттығымыз, айырылған праволарымызды іздеп алуға лайық адам болуға қолымызды жеткізеді деген тәртібіміз, итальяндардың назарын аудармақ болған ізгілік салтымыз осы болғаны ма? Римнің даңқы мен күшіне қарсы тұру олқы соғысып, енді Италияның барлық халықтарының ашулы намысын өршітіп, лағнат карғысын арқаламақ па едіңдер?.. Өлушілердің өзімізге таңған жаман атынан — варварлар, тонаушылар және жексұрын деуінен шеккен зияндарың аз ба еді; бұл сендерге аз сияқты, өзіміз нақақтан күйген жаланы ерлік іспен, бекем тәртіппен, үлгілі мінезбен жуу орнына, сендер оны өздеріңнің масқаралық, жексұрын, сұғанақтық істеріңмен әлі де күшейтіп, дәлелдегілерің келе ме?

Италиядағының бәрі бізге сескеніп, сезіктеніп, сенімсіздікпен қарайды; біздің бас тігіп алысып жүрген қасиетті ісіміз және туымыз ешқашан да ұрыс майдандарында бұрын тігіліп көрмеген биік ту, бүкіл жарты аралдың бойында әлі де ешқандай дос-жарлықпен пайдалана алмай отыр; осы дос жарлыққа ие болу үшін біз де бір ғана жол бар, ол тәртіп.

Рим легиондарына ешкімнің тісі батпайтын темір қоршау болған және болып отырған да сол тәртіп; римляндар дүние жүзіндегі солдаттардың бәрінен де асқан мықты және алғыр емес — ерлігі де, күші де олардан кем түспейтін халықтар бар — бірақ, рим армиясынан асқан тәртіпті бір де бір армия болған емес. Міне, сондықтан да римляндар жауларын күні осы уақытқа дейін бет қаратпай жеңумен келеді. Егер сендер римляндардан өзіміз үйреніп отырған шеп құру әдісі сияқты, оның тәртібін де үйреніп, оны жүзеге асырмасаңдар, құр қара күшпен, көзсіз батырлықтан ешнәрсе шықпақ емес.

Егер сендер мені көсемім десеңдер, мен сендердің бағынуларыңды және өздеріңді-өздерің ұстай білулеріңді талап етемін; өйткені әскердің күші — тәртіпте, ұстамдылықта, айтқанды орындауда.

Әрқайсың өздеріңнің құдайларыңның атымен, ар-намыстарыңмен дәл осы сағаттан бастап ешуақытта да тәртіп бұзарлық зәредей де теріс-қағыс мінез шығармаймын деп маған ант берулерің керек.

Егер біз жеңіске жетеміз десек, менде өзіміз тұтынған заңдарды зәредей де болсын бұзып, кінәлі бола қалған достарымыздың қандай қымбаттысының болсын басын шауып тастайтындай күш болу қажет. Сендер де тәртіпті тамсанған тарихшылардың әңгімесіндегідей, алма ағашының саясынан лагерь құрған рим легиондарынша сақтайтын болуларың қажет; лагерь келіп орнаған күні алма ағаштарының басында алма қандай сыңсып тұрған болса, олар қостарын жығып, көшіп кеткеннен кейін де соның бірде-бірі шетінеместен, сол қалпында қалған.

Тек осындай жағдайда ғана біз өзіміз жан салып жүрген азаттыққа лайық адамдар боламыз, тек осындай жағдайда ғана біз дүние жүзіндегі ең мықты және даңқты әскерді жеңіп шыға аламыз.

Спартак осы сияқты жалынды сөздер сөйлеп тұрған шақта, өздерінің көсемінің, қарадүрсін болғанымен, шын жүректен шыққан шешендік күшіне көңілі толған гладиаторлар сапынан оны қостаған дабырлар естіліп тұрды. Спартак сөзін аяқтағанда, жауынгерлер жамырай дауыстап, сатырлата қолшапалақтап қоя берді.

Осыдан соң Спартак армиясын Ноладан алып шығып, сол маңдағы адырлардың біріне лагерь құруды бұйырды. Қаланы күзетуге ол екі когорта бөліп, оларды күн сайын ауыстырып отырды. Ноланың тұрғын халқынан көптеген қару-жарақ, сауыт және қалқандар түсіріп алған еді, лагерьден оған арнап үлкен қойма жасатты. Көтеріліс туы астына күн сайын келіп жатқан құлдар мен гладиаторлар қару-жарақпен сол арадан жабдықталып тұрды.

Спартак өзінің солдаттарын тынымсыз үйретіп, Нола жанында екі айдан аса уақыт жатты, бұған дейін оның әскерінің саны үздіксіз өсіп, сегіз мыңға жеткен еді; сөйтіп ол толық екі легион құрып аларлықтай халге келді.

Бұл екі арада Римде, көтерілісші құлдар мен гладиаторларға қарсы, көбінесе, еріктілер мен жаңадан алынған жастардан құрылған легионды бастатып, претор Публий Варинийді жіберуге ұйғарым болды, өйткені жауынгерлік мектептен өткен ветерандар мен легионерлер Серторий мен Митридатқа қарсы соғысқа жіберілген болатын.

Публий Вариний өзінің алты мың адамы мен үш жүз найзалы аттылар отрядын алып Римнен аттанардан бірнеше күн бұрын, Аппий жолы бойындағы Эпициний деп аталатын орманнан кешке таман екі мыңнан аса адам аттанды. Олар қалай болса солай, деревниядағы қарулармен, ұшталған қадамен, тек санаулылары ғана — найзамен, семсермен қаруланған. Бұлар Акцианның, Юлий Рабецийдің және Римнің басқа да ланистары мектебінен шығып келген гладиаторлар еді; Крикстің бұйрығы бойынша жалғыз-жарымдап осы орманға жиналып, соның басқаруымен енді Спартактың легиондарына қосылу үшін Везувийге қарай беттеп келе жатты.

Сол жылдың 15 февралі күні таңертең Метробий консулдарға — Котта мен Лукуллаға кеткен шақта, Крикс гладиаторлар мектебін аралап, жолдастарына көтеріліс туралы хабарлады да, оларға тиыштық сақтаңдар деп кеңес берді.

Оған дейін мынадай оқиға болған еді: бір мектепте галл қолға түсіп, сол арадан Мамертин түрмесіне жөнелтілді. Түрмеде ол екі айдан аса ұсталып, сан рет дүреге жығылды, егер гладиаторлар оны босатып алуға ланистаны мәжбүр етпеген болса, Спартакпен істестігін ада-күде мойындамай қаншалық табандылық көрсеткеніне қарамастан, оның креске қағылып өлтірілуі ықтимал еді.

Крикс еркіне босанып шыққанымен, өзін соңына түсіп аңдушылар бар екенін, мектептер қатаң бақылауда екенін түсінді; сондықтан ол ешнәрседен хабардарсыз, бейсауат адам болып жүре беруге бел байлады да, сонымен ланистің және өкімет орындарының күдіктенушілігін аяқсытармын деп үміттенді.

Спартактың талап етуіне қарамастан, байғұс галлдың қауіп пен үміті, көкіректі кернеген ашу-ызаны ішке бүгіп, не өзі кете алмай, не Везувийге бір манипула болса да әскер жібере алмай құса болған себебі де осы еді.

Толып жатқан амал-айладан, еңбектен, елеулі қателерден соң, көтеріліс басталған төрт айдан аса уақыт өткен шақта, Крикс Римнен қашып шығып, Эпициний орманына барып жасырынды. Бұл араға ол өзі табыспақ болған гладиаторлардың бәрі түгел болмаса да көбінің-ақ келетініне сенді.

Іс жүзінде де нақ солай болып шықты. Бұл иесіз орманның саялы құшағында екі күн бекінгеннен кейін, галл жиырма манипуланы бастап Везувийге тартты.

Бұлардың Нола маңындағы лагерьге келуімен байланысты қуаныш пен мерекені сипаттап айтып жеткізу мүмкін емес. Спартак Криксті өзінің барлық жолдастарынан артық көріп, бағалайтын еді, сондықтан оны бірге туған бауырындай қабылдады.

Крикспен бірге келген екі мың гладиатор тегіс тез қаруландырып, екі легионға тең бөлінді, олардың біріншісін Эномай басқарды, екіншісін басқару Крикске тапсырылды. Жұрттың бірауыздан ұйғаруы бойынша, Спартак тағы да бүтіндей армияның жоғарғы қолбасшысы болып жарияланды.

Крикс келгеннен соң екі күн өтісімен, барлаушылар Спартакқа Аппий жолымен Публий Варинийдің суыт келе жатқанын хабарлады. Гладиатордың көсемі лагерьден шығып, түн қараңғысын жамыла жауға қарсы аттануға бұйрық берді.





XIII ТАРАУ. КАЗИЛИНДЕГІ ҰРЫСТАН АКВИН ҰРЫСЫНА ДЕЙІН

Публий Варинийдің жасы қырық бесте еді. Шыққан тегі плебей, алып денелі, тарпаң, такаббар мінезді, рим солдатына тән барлық қасиеттерді өз бойына жинаған адам-ды. Тамаққа және сусынға асқан сыпайы, нәпсіге берік, жаттыққан, ыстық пен суыққа, жорыққа, ұйқыға, әскери ойындарға төзімді, ұстамды және алғыр адам болатын. Егер осы сияқты аса бағалы қасиеттеріне сай, Варинийдің бұдан да гөрі шенемді ақылы, кең көлемді терең білімі болса, консул, қолбасшы, даңқ иесі болу үшін ең қажеттің бәрі де оның өз басынан түгел табылған болар еді. Бірақ, Публий Варинийде оншалық өрелі ақыл жоқ болатын, жиырма сегіз жылдық жауынгерлік қызметінде оның қолы тек преторлық атаққа әрең жетті және оның өзі де қандай сындарға болсын сабырлылығы мен ерлігі, тәртіптілігі және соғыс істерінің тағы басқа салаларын жақсы білетіндігі үшін берілді.

680 жылдың июль календасы алдындағы 18 күні (14 июнь) Римнен аттанып кетіп, Аппий жолымен алты мың легионерді, бір мың велитті, алты жүз сақпаншы мен үш жүз аттыны бастап сапар шеккен адам, міне осындай еді. Жалпы алғанда оның қарулы жастардан жасақталып, үздік жақсы қаруланған сегіз мыңға жуық әскері болды. Публий Варинийдің квесторы — Кней Фурий, бұл да жасы отыз бес шамасындағы, жігерлі, ақылды және соғыс өнеріне жетік, бірақ дырдулы ішкілікке, бұзақылыққа белшесінен батқан адам болатын.

Публий Вариний суыт жүріп Гаэтаға үш күнде келіп жетті де лагерь ашып жатып қалды. Ол атты әскерін префекті Павл Эрдений Тибуртинді шақырып алды да, оған тез Капуяның ар жағына өтіп, көтерілісшілердің жатқан жері, олардың саны, қару-жарақтары, егер орайға келе қалса, олардың ойға алған әрекеті жайында дәлме-дәл нақты мағлұматтарды жинап қайтуды тапсырды.

Жас жігіт Тибуртин өзіне берілген бұл тапсырманы үлкен байсалдылықпен, ептілікпен орындады, тек Капуяда ғана болып қойған жоқ, сонымен бірге Кумыда, Байидыда, Путеслыда, Геркуланум мен Неапольда, тіпті Помпея мен Ателлада да болды; барлық, жерде де рим өкімет орындарынан, қала адамдары мен бақташылардан дұшпан жайындағы мағлұматтарды жинап алып, арада төрт күн өткен соң Вариний лагеріне қайтып оралды. Преторға ол жанжалшылардың саны қазірдің өзінде он мыңға жеткені, олардың рим әскерлері үлгісімен қаруландырылып, үйретілгені, лагері Нола маңында екені, төңіректі шауып алып тұратыны және сол арадан әзір ешқайда кете қоятын ойлары жоқ, екені туралы хабарлады; лагерь құрып мұқият бекінулеріне қарағанда. олар римляндардың шабуылын сол арадан табан аудармай күтетін түрлері бар дегенді айтты.

Бұл мағлұматтарды алған соң Вариний қалай қимылдаса дұрыс болатынын көп ойластырды. Ақырында, өз қолын екіге бөліп, оларды жарыса жатқан екі жолмен гладиаторлардың лагеріне алып барып, екі бүйірден соқпақ, болды; осындай әдіс-айламен гладиаторларды біржолата, толық жеңіп шығамын деп ойлады.

Ол квестор Кней Фурийдің қоластына легионердің төрт когортасын, үш жүз велит, екі жүз сақпаншы, жүз кісі атты әскер берді де, оған Аппий жолымен барып, теңізді жағалай отырып Суррентумға қарай шығатын Домиций жолына түсуді бұйырды; Байиға дейін барып, Фурий сол арада жеті күн аялдауға, сонан кейін Ателлаға барып тоқтап, Варинийдің келесі бұйрықтарын күтуге тиіс болды.

Фурий бұл жорықты жүзеге асырып болғанша, Варинийдің өзі Лириса өзенін жағалап Интерамнаға дейін барып, одан Латин жолына шығып алмақ болды; Алиф тұсына барған соң ол, Латин консул жолын тастай беріп, Кавдия аңғарын орағыта Кавдиумға баратын претор жолына түседі де, гладиаторлардың ту сыртына шығады. Мұнда бір күн бекініп жатады; сонан соң өзінің квесторына Ателладан шығып көтерілісшілерге тіке шабуыл жасауды бұйырады; сан жағынан өздерінің Фурий легионерлерінен басым екенін көрген гладиаторлар оған қарсы барлық күшімен лап қояды; сонда бұл жауға ту сыртынан түре қосылады да, талқандап шығады.

Соғыс қимылдарының претор Публий Вариний жасаған жоспары осындай болатын, былайша бұл өзі жаман да жоспар емес-ті. Бірақ, бұл жоспар тек гладиаторлар орындарынан қозғалмай, римляндарды Нола жанында күтіп жатып алған күнде ғана табысты болуы ықтимал, Спартакты адам емес, әлде қандай бір пасық хайуан деп санаған Варинииге тиянақ болған жағдай осы еді.

Претор өзіне қарсы аттанғанын, оның Гаэтаға келіп түскенін естісімен-ақ, фракиялық дереу Домиций жолымен Литернумға аттанды, жолшыбай екі-ақ жерде тыныс алып, мұнда суыт келіп түсті.

Осы Домиций жолымен өктеп келе жатқан квестор Кней Фурий барлаушылар арқылы Спартак өзінің бүкіл қолымен тұтқиылдан Литернумға келіп, одан бір күншілік жерге барып жатқанын білді.

Егер Кней Фурий жай ғана солдат болса, гладиаторларға қарсы жекпе-жек аттанар да еді, бірақ белгілі бұйрық алған әскербасы болғандықтан ол өзінің жеңіп шығары екіталай дұшпанның басым күшіне қарсы ұрысқа шығуға өзін пұрсаттымын деп есептемеді. Кері шегіну оған, тіпті сақтанушылық ойымен де жанаспайтын қорқақтық болып көрінді, өйткені ол Лациумға қарай қаша қалған күнде де, Спартак оны айтқанша қуып жетіп, талқандап кетеді. Сондықтан ол консул жолын тастай бере, солға қарай жүріп, Каленумға дейін көтерілуге, одан бірнеше сағат ішінде Капуяға барып түсуге бел байлады. Онда барған соң, мұның екі мың сегіз жүз солдаты бұл қаланың күшейтілген горнизонымен тізе қосып, гладиаторларға күшті қарсылық көрсете алатын болады.

Егер Спартак Лациумға аттанатын болса, онда Кней Фурий тез Вариниймен хабар тасып, оған қосылады да, басбұзар көтерілісшілерге екеуі біріге ту сырттан соққы беріп, жойып жібереді.

Ал, егер Спартак кері қайта қалса, Фурий Домиций жолымен қайтып келіп, өзіне берілген бұйрықты орындап үлгіретін болады.

Бұл сияқты даналық топшылаулар және одан да өткен дана шешім Фурийдің ақылы мен қабілетін сипаттайды; Помпей Великийдің өзі де нақ осылай істеген болар еді.

Сондықтан Фурий таңға екі сағат қалғанда лагерьден аттанып кетуді бұйырды да, ешбір сыбыссыз, жылысқан күйі Каленумға қарай тартты.

Ол үш барлаушыны шаруаларша киіндіріп, консул жолымен алға қарай жіберді, бұлар өлімге бастарын тіге, дұшпанға барып Кней Фурий туралы жалған мағлұмат беріп, ол Газтаға қарай шегінді яғни кері қайтып кетті демек болды.

Алайда, Спартак жау әскерінің бір бөлімі Трифанумда лагерь құрып алып жатқанын барлаушылардан есіткен соң, көтерілісшілерді екі бүйірден қыспаққа аламын деп претор Варинийдің өз қолын екіге бөліп өте есуастық істегенін бірден түсінді; оның жоспары мен маневрін кемеңгер адамға тән терең ойлылықпен әбден шешті де, енді жау қолының екі бөлімнің аралығынан барып килігіп, тұтқиылдан бірінен соң біріне уытты шабуыл жасап, басын біріктірмей талқандау керек деп топшылады.

Спартактың өзінің соншалық атағын шығарған бұл соғыстарда көрсеткен аса үздік әскери қасиеттерінің бірі тез қимылдау болды. Ол жағдайды талдап, оқиғаны алдын ала көре және шеше білуге, сондай-ақ ойға алған істі жүзеге асыруға келгенде күрмеліп қалмайтын. Өзінің дарындылығының сыпаты жағынан көп жағдайларда Наполеонға ұқсас Спартак, өз әскерлеріне римляндардың соғыс тәртібін енгізе тұрса да, олардың әскер басыларының белгілі ережелерден, қалыптан ауытқуға болмайды деген педантизмін алған жоқ. Өзінің шешімдерін, қимылы мен жата тастама әдіс-айлаларын жер жағдайына, жаудың күйі мен тұрғысына қарай бейімдей отырып, қарапайым, сонымен бірге нағыз көңілге қонымды және ұтымды тактиканы — Кай Марий енгізген, кейінде дүние жүзін билеуге Юлий Цезарьдің қолын жеткізген шапшаң қимылдау тактикасын жасап, оны іс жүзінде қолдана бастады. Спартактың жеңуімен аяқталып, оны бағзы заманның7 ең атақты қолбасшылары қатарына дейін жеткізген ірі соғыстардың бәрін де, ол өз әскерінің тек күштілігімен ғана емес, сонымен бірге оның тез қимылдайтын икемділігімен де жеңіп шығып отырды.

Әңгімемізге қайта оралайық. Спартак ойға алғанын істеді. Ол өзінің жауынгерлеріне ортақ істің табысты болуы үшін тоқтамай, үдіре тартқан шерудің қиыншылықтарына төзу қажеттігін бірнеше ауыз сөзбен түсіндіріп, олардың рухын көтерді де, лагерьді жығып жолға аттануды бұйырды. Домиций жолын тастай беріп, ол Купуядан сонау теңізге дейін созыла жатқан адырлардың арасындағы қиын-қыстау жалғыз-аяқ жолдармен бұқпантайлай тартып отырып, асау толқын атып бұрқанған Вольтурнға бет түзеді.

Бұл айланың нәтижесінде таң сарғая, квестор Фурий Каленумға қарай өктеп келе жатқан шақта, Спартак та Капуяға үш мильдей жақындап келіп, өзінің солдаттарына бірнеше сағат демалуға рұқсат берді. Түске таман ол тағы да аттанып кетті, қақпаларын бекітіп, жылжымалы темір шарбақтарын түсіріп, топырақ бөгетке жиналып және сол арада шабуыл қашан басталар екен деп үрей болған Капуяның қорғаушыларына күле түсіп өте шықты. Спартак енді Казилииумға бұрылды да онда кешке таман, квестор Фурий Каленумға іліккен сағатта келіп жетті.

Кішкентай болғанымен, халқы көп және думанды Казилинум қаласы Вольтурнның оң жақ жағалауында тұрады. Дұшпан әскерлерінің қазіргі орын тебіс жағдайына қарағанда, Казилинум өте-мөте маңызды пункт екені белгілі еді: болашақ ұрыстар соның төңірегінде өрістеуге тиіс болды. Спартак үшін Казилинумды алудың зор маңызы бар, өйткені оған сол арадан Вольтурнның бүкіл ағысымен екі жағалауына бірдей үстемдік етуге мүмкіндік туады. Өз легиондарымен сол арадан лагерь ашып, орын теуіп алған соң, дұшпанның екі отрядының басын біріктірмей, олардың Капуяға бекінуге мұршасын келтірмей қояды да, қуып жетіп, әрқайсысын жеке-жеке талқандауға мүмкіндік алатын болады.

Гладиатордың ойда жоқта сап ете қалуынан қорыққан Казилинум халқы, Спартактың алдынан қала өкімет орындарының өкілдерін жіберіп, мойынұсынғандық білдірді. Қаланы күшпен алудың қажеттігі болмай қалды. Қақпа аузына күзет қойып, бір когортаны қала ішінде қалдырды да, фракиялық өз легиондарын қаладан алып шығып кетіп, Каленум жаққа қараған қақпаға жақын бір жонның үстінен лагерь ашты.

Клодий Глабрдың жеңілуінен Публий Варинийдің жорығына дейінгі өткен уақыт ішінде, бүкіл Кампаньяны емін-еркін шыр айналуға мүмкіндік алған Спартак, әскердегі ең атбегі, ілкімді жігіттерге сол провинцияның шұрайлы, кең өрістерінен ұстатып алған құр айғырларды үйрете беруді тапсырған. Сөйтіп ол алты жүз кісілік атты әскер отрядын жасады. Бұл отрядты басқаруға ержүрек Борторикс тағайындалды, ол екінші легионды басқаруды жаңада келген Крикске берді.

Лагерь ашылып болған соң, Спартак Домиций жолымен келе жатқан квестор Фурий Литернумға жетпей тұрып, әскерлерімді бірнеше күндей тыныстатып алайын деген оймен, шаршаған легиондарына демалуға бұйрық берді. Бұл арада Спартак оның когорталарын ту сыртынан араласып талқандармын деп ойлады.

Әрқашан өте сақ отыратын Спартак, Борториксты шақырып алды да, оған түн ортасына таман аттыларды екі отрядқа бөліп, барлау жүргізуді бұйырды: бір отряд— Домиций жолымен Трифанумға дейін барып, дұшпан жайында мағлұматтар жинап келсін, ал екінші отряд сақтық үшін Аппий жолымен Каленумға дейін барып, жер жағдайымен танысып қайтсын деп тапсырды; отрядтың екеуі де таң ата қайтып оралып, өздерінің жүргізген барлауының нәтижелерін хабарлауға тиіс.

Күн шығардан бір сағаттай ғана бұрын ең алдымен Каленум жаққа жіберілген отряд қайтып келіп, дұшпанның бұл тұстан тіке Казилинумға беттеп келе жатқанын хабарлағанда, Спартак таң-тамаша болды. Гладиаторлардың көсемі бұл хабарға нанбады, бірақ отряд бастығынан жай-жапсарды тәптіштей сұрап, алынған мағлұматтарды ақыл таразысына сала келе ол оқиғаның байыбына барғандай болды; Фурийді өткізіп жіберіп, оған ту сыртынан араласу үшін оның өзі Домиций жолын тастап, оңға бұрылған-ды; сондықтан гладиаторлардың торынан құтылып, Капуяға барып бекіну үшін римлянин де бұл жолдан шығып, солға қисая кетті; сөйтіп екеуі де бірінен-бірі сырғып жылыса отырып, консул жолынан шығып кетіп, претор жолында кездесті.

Спартак дереу дабыл қағуды бұйырды; бірінші легионды лагерьден алып шығып, жауынгерлік екі сапқа тізді. Алдыңғы шепке екі мың велиттер мен сақпаншыларды қойды, бұлар жау қарасы көрінісімен-ақ оларға жамырай ұмтылуға тиіс болды; бұдан соң легионның найзамен, сүңгімен қаруланған екінші бөлегі тұрды.

Екінші легионды Спартак екіге бөліп, жүзім ағаштары мен егін даласы арқылы бұлардың бірін — оңға, екіншісін — солға аттандырды. Бұларға әрі таманырақ барып жасырынуды, ал шайқас қызған сәтте, римляндарды орағыта ту сыртынан және екі бүйірден қоршай қыспаққа алуды бұйырды.

Римляндардың ең алдыңғы аттыларының қарасы көрінгенде күн жаңа ғана шашырап шығып, айналадағы адырларға, шешек атқан жүзім бақшаларына, сарғыш тартқан егін даласы мен көкорай аймаққа алтын нұрын төге бастаған еді. Жасанып жатқан сақпаншылар шебі жаудың аттыларына тас пен қорғасын доптарын бұршақтай жаудырғанда аттылар дұшпанның келіп қалғанын квестор Фурийге хабарлауға асығып, дереу кейін қарай жалт бере жөнелді. Бұл жорықты өзінің жолдастары қатарында жаяу жасаған Спартак ұрыс қимылдарын бастағанда өзінің жүйрік қара атына мініп алды. Жауды неғұрлым тез бүріп әкетуді көздеген ол, жаудың жауынгерлік сапқа тұрып үлгіруіне мүмкіндік бермеу үшін, лап қойып жүгіре шабуыл жасаудың дабыл белгісін беруді бұйырды.

Гладиаторлардың келіп қалғандығы жайында тұтқиыл хабарды есіткенде, Кней Фурий өзінің легионерлері колоннасын тоқтатты да, ешқашан да асып-сасуды білмейтін нағыз ержүрек адамдарға тән сабырмен велиттер және сақпаншылар дереу қанаттарын кең жая шеп құрсын деп бұйырды. Майдан шебін барынша ұзартқанда ол басы асқан жау когорталарымды қоршап алмасын деген еді. Легионерлерге жол жиегіне қарай төне жатқан адырды жастану тұрғысын алуды бұйырды, велиттер мен сақпаншылар бұл арада гладиаторлардың алғашқы тегеуірінін бөгеп тұрған уақытта когорталар жауынгерлік саптарын түзеп алсын деп ойлады.

Бірақ бұл маневр аяқталмай жатып-ақ, гладиаторлар рим сақпаншыларының шебіне лап қойды. Бұлар ерлікпен шайқаса отырып, күші басым дұшпанның тегеурінімен шегіне-шегіне адырдың етегіне дейін барды, бұл арада Фурий төрт когортасын жауынгерлік сапқа әрең қойып үлгірген еді. Рим сыбызғышылары тіке шабуылға шақырып белгі берді, Фурий бастаған легионерлер де дұшпанның велиттеріне аса қатты күшпен дүрсе қоя берген еді, қарсы жақ кері шегінуге тиіс болды. Спартак кері шегінуге белгі беруді бұйырып, жеңіл қаруланған екі мың, гладиатор ең соңғы сүңгілерін жауға атты да, иін тіресе келіп қалған гладиаторлар когорталықтарының арасына сүңгіп-сүңгіп кетті. Бүкіл сол өлке мен маңайдағы адырларды жаңғырықтырған «барр!» дабылын сала гладиаторлар римляндарға лап қойды. Сонша болған жоқ, қалқандардың сартылы, семсерлердің шыңылы мен жауынгерлердің ашынған айқай-қиқуынан басқа ешнәрсені болжауға болмай кетті. Екі жақты теңбе-тең ерлікпен, уытпен жарты сағаттай шайқасты, бірақ гладиаторларға қарағанда, римляндар тым аз еді. Олардың екілене қимылдаған тегеуірініне ұзақ төтеп бере алмады, Фурийдің тұс-тұстан тықсырылып, ығысқан легионерлерінің апшысы құрыла бастады. Дәл осы мезетте тоспадағы екінші легионды бастап Крикс ұмтылған еді, ту сырттан және қос өңменінен қусыра шабуыл жасалған римляндар әп-сәтте-ақ, тозғындап, қаша бастады. Бірақ, қашып құтылғаңдар өте аз болды, семсерлердің бұл сияқты торына түсіп бас-аяғы бір уыс болған олардың бәрі дерлік, басы Фурийдің өзі болып, ерлікпен өліп кетті.

Сонымен, ұрыс деуден де гөрі Казилинум жанындағы қанды қасап деуге боларлық бұл шайқас бас-аяғы екі сағатқа жетпейтін уақыт ішінде осылайша аяқталды.

Римляндарға қарағанда, гладиаторлар аз шығынмен не болған бұл жаңа жеңістің ертеңіне Спартак Казилинум жанынан дереу аттанып кетіп, Апенниннің сілемінен суыт өтті де Сидициумға тартты. Мұнда ол лагерь ашып алды да, претор Публий Вариний жайында мағлұмат әкелу үшін сол арадан бірнеше миль тұратын Теанумға аттылар жіберді. Спартактың есебі бойынша, ол Алифыға аттанған бетінде осыдан екі немесе үш күн бұрын сол қаланы басып өткен болуы тиіс еді.

Барлаушылар шолудан қайтып келген соң, Спартак олардың әкелген мағлұматтарына қарап, өзінің қателеспегенін, Публий Варииийдің осыдан бір күн бұрын Теанумнан шығып, Алифыға қарай кеткенін білді. Сонан соң гладиаторлар барлық мүмкіндіктерді әбден таразылап, кең ойластырып алды да претор Варинийдің жолын тосып алуға және қалалар мен одақтастарынан келген көмек оның когорталарын талқандап жеңуді қиындатпай тұрғанда, онымен соғыс ашуға бел байлады.

Сондықтан фракиялық ертеңіне Сидициумнан шығып, Вольтурнды темен аға, оның оң жағалауымен жүpіп отырып Кандий аңғарына дейін барды, бұл араға сегіз сағатқа созылған ұзақ шерумен келіп жеткен соң, өзен жағасына лагерь тігіп жатып қалды. Ал келесі күні таңертең, ол ағашты мол етіп кескізді де, сол кезде тайыз тартып қалған өзенге кесе көлденең төсетіп, сол көпір арқылы өзінің легиондарын алып, сол жақ қабаққа өтті де, Кавдий аңғарына таяу жерден бүкіл Латин жолы бойына үстем боларлық күшті тұрғыға не болды; мұнда тағы да лагерь ашып алып, дұшпанның келуін тосты.

Ол да кешікпеді: түске таман Публий Вариний өзінің когорталарын бастап Алифы жақтан шыға қалды. Спартак легионерлерін дереу сапқа тізіп үлгірген еді, кешікпей ұрыс та басталды.

Шайқас өте қатты, қантөгісті болды; ұрыс кешке дейін толас таппады. Римляндар, қалай мақтаса да тұрарлықтай аса ерлікпен соғысты, бірақ күн ұясына міне, олар бейберекет шегінуге тиіс болды, тағы да еселеген тың тегеуіріннің күшімен бұл шегінудің аяғы алды-артқа қарамай үрей болып қашуға апарып соқты. Алғашта оларды гладиаторлардың жаяу әскерлері өкшелей қуа сабаған еді, бірақ қорқыныштан қанат байлаған адамдар қуғыншыларға жеткізбейтін болған соң Спартактың бұйрығы бойынша, кернейшілер ұрыс қимылдарын тоқтатуға белгі берді. Ұрыс алаңы гладиаторлардан арыла бере-ақ қашқан жаудың соңына түсіп берген атты әскерлер оларды емін-еркін қынадай қыра бастады.

Кавдий аңғарында болған бұл шайқаста римляндардан екі мыңнан аса адам өліп, мың бес жүзден аса адам жаралы болды. Жаралылардың ішінде Варинийдің өзі де бар. Жаралылардың бірсыпырасы жеңген жақтың қолына түскен еді, бірақ көптеген қалаларды қашан өз жағына қаратып алғанға дейін тұтқын ұстағысы келмеген Спартак, олардың қаруын сыпырып алып, еркіне қоя берді, оның үстіне лагерьде тұтқындар ұсталуының өзі кейбір жағдайда қауіпті де еді.

Бұл сұрапыл соғыста гладиаторлардың да шығыны аз болған жоқ: екі жүз елуден аса адам өліп, жараланғандар саны одан екі есеге жуық көп болды.

Есі шыққан Публий Вариний Алифы қаласына қашып барып паналаған еді, квесторының тып-типыл болып талқандалғанын да сонда барған соң естіді. Жеңушілер жаңадан шабуыл жасайды-ау деп қорыққан және оған өзінің қарсылық көрсетерлік дәрмені қалмағанын түсінген ол, тамұқ пен көктің қарысқан құдайлары мен жексұрын гладиаторлардың тамтығын қоймай қарғап-сілеп, Кампаньяны тастай бере суыт шеру тартқан күйі Апеннин аңғарынан асып, Бовианумға барып тығылды.

Спартактың үш күн ішіндегі екі бірдей тамаша жеңісі оны бүкіл әскердің сүйіспеншілік құрметіне бөледі, оңтүстік Италияның барлық провинцияларына оның атағы мен айбарын онан әрі арттырды.

Спартак, уақытты өткізбей, тез Кавдий аңғарынан шығып Кавдиумға келіп түсіп, мұнда ол гладиатор-галл Брезовирді тауып алды (оқушылар мұнымен ертеректе Римдегі Венера Либининаның қабағында, езілгендер Одағының жоғарғы соты шпион Кай Верресті өлім жазасына кесетін күні танысқан болатын). Бұл қасында елу жолдасы бар Брезовирдің Капуядан қашып шығып, Спартак лагеріне келе жатқан беті екен.

Мұның кеңесі бойынша фракиялық Капуядағы Лентул Батиат мектебінде қалып қойған бес мың гладиаторды босатып аларлықтай әрекет жасап көруге белбайлайды.

Кавдий аңғарында болған шайқастан үш күн кейін, Спартак өзінің он мың кісілік қалың қолын бастап, Капуяның дәл іргесіне келді. Ол қалаға хабаршы жіберіп Сенат пен префекттен ондағы бес мың гладиаторды қарусыз босатып қоя беруді талап етті; Спартак, өкімет орындары бұл талапты орындамаса, онда қаланы жаулап, қанталауға саламын және оған өрт қоямын; жынысына, жасына қарамастан, барлық азаматтарын қырып саламын деп қорқытты.

Спартактың даңқы жер жарғандай жеңістері туралы хабар Капуяға жетіп, оның барлық тұрғын халқын қайран қалдырған-ды. Қаһарлы жаудың қала қақпасын келіп қағуы онсыз да жаны мұрнының ұшына келіп отырған қала адамдарының үрей-құтын қалдырмады; Спартактың қойған талабы мен күш көрсетуі істі біржола тындырып, үрей болмаған бірде-бір жан қалмады.

Сенат Диана сарайында бас қосқан еді; бұл сарайдың жанындағы Форумға көп адам жиналып қалды Жарты сағаттай уақыт ішінде барлық дүкендер жабылды. Шаштарын жайған әйелдер сарайларға жиналып, құдайға жалбарынып рақым тіледі. Көшелерде жай халықтың Сенаттан гладиаторлардың қойған талабын орындап, сонымен Капуя халқын қырғыннан сақтап қалуды талап еткен айқайлары естіледі.

Өлердей қорқып, өңі қашқан, тілі орамға келмей күрмеліп қалған Меций Либеон Спартактың қойған талабын Сенатқа жеткізді. Префекттен бетер қалтыраған сенаторлар біріне-бірі үрпиісе қарап, бұл сияқты қысылшаң жағдайда бірде бірі жақ жазып бірауыз ақыл-кеңес айтуға жарамады.

Капуяны қорғауға рим Сенаты жіберген төрт когортаны басқарушы, тәжрибелі жауынгер, соғыс трибуны бұл сияқты дағдарысты пайдаланып, өз пікірін айтуға сөз сұрады. Ол, ешбір үрейге берілмеген пішінмен, Спартактың талабы тек азаматтардың қорқақтығынан үміттеген бос қоқан−лоқы ғана, гладиатор шабуыл жасай алмайды және жасамайды да, өйткені бұл қала нығайту қорғандарымен өте жақсы бекінген деп дәлелдеді. Скорпионы, тараны, катапульті, баллисты мен қорған бұзатын шалғы сияқты құралы жоқ әскер, ондай шабуылға тәуекел жасай алмайды.

Бірақ алғашта Капуяның шыбық тимес сенаторларын дүрліктіріп әкеткен қорқыныш, олардың тілдерін күрмелтіп тастаған қорқыныш, енді оларға қозғау беріп, бүйі шағып алғандай орындарынан ытып-ытып тұруға мәжбүр етті. Олардың бәрі трибун ақылынан ауысты, Ноланы гладиаторлардың өте-мөте нашар қаруланған азғантай тобы бас-аяғы екі сағаттың ішінде алып, оның үйлерін өртеп, халқын кескілеп кетпеді ме, трибунның баққұмарлық шабытын тояттату үшін кескіленіп, тұралап қалар жайымыз жоқ; бес мың гладиаторды босатып, қаладан шығарып қоя бергеннен азбалы жоқ, өйткені көтеріліс пен қырғынның желкеден түспейтін қаупінен осымен ғана құтылуға болады, деп бажалаңдасты... Қорқақ сенаторларға алаңға жиналған халық қосылды, олар Спартактың қойған талабына көніп, қаланы аман алып қалуды талап етті. Сонымен, Меций Либеон көптеген сенаторлардың: Спартактың қойған талабы орындалсын деген ұсынысын дауысқа қойды... Ұсыныс бірауыздан қабылданды.

Сөйтіп, Лентул мектебіндегі қамаулы бес мың гладиатор қаладан босап шығып, Капуя жанындағы Тифата тауының бауырында ту тігіп жатқан Спартакқа келіп қосылды. Олардың бәрі дереу қару-жарақтандырылып, үшінші легион болып құрылды, Борторикс өзінің аттылардың бастығы міндетін Брезовирге тапсырып, осы легионның бастығы болып тағайындалды.

Тезінен Нолаға қайтып келген Спартак, ол арада отыз шамалы күндей тұрып қалды. Ол өзінің жаңа легионын тынбастан үйретіп, күн сайын саптағы қимыл тәсілдерін жасатумен болды. Сол екі ортада оған претор Вариний Спартакқа қарсы қайта аттану үшін жаңадан әскер жасақтап жатыр деген хабар жетті. Спартак Варинийден бұрынырақ қимылдап қалуға бел байлады: Криксті екі легионмен қалдырды, өзі бір легионды алып, Апеннинді басып өтті де, жау күтпеген жерде Бовнанумның дәл жанынан барып шықты.

Шынында да Вариний бұл соғыстың сәтсіз аяқ алысы туралы рим Сенатына хабарлаған еді. Өзінің Отанға сіңірген бұрынғы қызметін еске сала келіп, адал солдат Сенаттан, сансыз ұрыстардың ветерандары бұл жеңілістердің масқаралық таңбасын оның бетіне салық етіп қоймас үшін, соғысты аяқтап шығуға және қарысқан тағдыр намысын ақтауға мүмкіндік беруді жаһад етіп тұрады.

Сенат жауынгер Варинийдің орынды тілегін қанағаттандырды, оған петерандардан жасақталған сегіз когортаны көмекке жіберіп, оның үстіне гладиаторлармен соғысты біржолата аяқтап шығуға қажетті екі легион құрып алуы үшін марстардан, самниттардан және пицендерден тағы да он алты когорта құрастырып алуына өкілдік берді.

Армияда шен мен қызметтің жоғарылығын басты тұтқа деп санайтын претор, өзінің қарамағында Лелий Коссинийден де гөрі толғанымды және көреген трибундар бар бола тұрса да, Фурий өлгеннен бері бос тұрған квесторлық қызметке сол Лелий Коссинийді тағайындады, Вариний оған Римнен жіберілген сегіз когортаны басқаруды тапсырды да, Спартактың Самниумға енуіне жол бермес үшін Бовианумда қала тұруды бұйырды, ал өзі Кавдий аңғарында болған талқандалудан қалған екі мың әскерді алып, солдат жинау мақсатымен марстар мен пицендер еліне аттанды.

Спартак Бовианумға жақын келіп, Коссинийді ұрысқа шақырғанда, бұл өзіне берілген қатаң бұйрыққа сәйкес, қаладан шықпай қойды. Гладиаторлармен шайқаса алмағанына қатты кіжініп тісін қайрағанымен, ол шақыру мен қорлауды төзімділікпен көтеруге бел байлады.

Бұдан Спартак Варинийдің ойға алған жоспарын түсіне қойды, Самниум мен Пиценде оның әскер жинап алуына мүмкіндік бермейін деген оймен, ол Эномайды өз легионымен Бовианум жанындағы лагерьде қалдырды да, өзі бір тұрма аттыларды бастап Нолаға қайтып келді.

Мұнда ол қуанышты жақсылық істерге кездесті. Мұның ең бастысы гладиатор Граниктің келуі болды, ол Равенна мектебінің бес мыңнан астам гладиаторды, германдықтар мен фракиялықтарды ала келді. Бұл қосымша күштің келуімен төрт легионға бөлінген гладиторлар қолының саны жиырма мың адамға жетіп, Спартак жеңілмес күшке айналды. Спартактың алғашқыға бергісіз тағы бір қуанышы — өзінің қарындасы Мирцаның гладиаторлар лагеріне келуі еді. Спартак оны жасын төге елжірей құшақтап, қайта-қайта бетінен сүйе берді. Жүрегі алып ұшқан қыз да Спартакты бетінен, қолынан, киімінен сүйіп, өксіп жылай жүріп, ауық-ауық күбірлеп сөйлеумен болды:

— О, Спартак... Спартагім... Жаннан артық, көретін ағатайым! Жатсам, тұрсам ойлағаным, уайымдағаным сен болдың... Бұл қантөгіс соғыстарда сен қаншама қауіп-қатерге тап болдың... Жаным тағаттар жер таппадым.., әрқашан: «Жаралы болып қалмады ма екен?.. Менің оған жәрдемім керек емес пе екен?» — деп ойлаумен болды. Өйткені, Спартагім сені ешкім мендей күте алар ма... егер жазатайым... Құдай сақтасын, ондайдан!.. Қайырымды ханым Валерияға мені босат, Спартакқа барайын деп жалынып, өнебойы жылаумен болдым... Ол менің тілегімді түсінді, тілеуін бергір!.. Оның бұл қайрымдылығы Юноннак қайтсын!.. Естіп тұрмысың, ізгілік істеп, маған азаттық берді, ол... Мен енді азатпын, әрқашан сенімен бірге боламын.

Ол жасын тыя алмастан, ағасына жас баладай еркелей сөйледі, оның әрбір қимылынан шексіз қуаныш лебі шалқығандай.

Осы топтан анадай жерде тұрған аққұбаша әдемі Арторикс бауырлардың бұл сияқты елжіреу көрінісіне үн-түнсіз көз жіберуде, ол осыдан екі күн бұрын Граникпен бірге Равеннадан келген болатын. Бір мезетте ол ебдейсіздене жақынырақ келіп:

— Жеңіліп көрмеген және жеңілуді білмейтін көсеміміз, қымбатты Спартак, мені де құшағына алып жылытпас па екенсің? — деді.

Осы сөзді айта бере жас жігіт, ағасының бір сүюіне ортақ болғаны үшін кешірім сұрағандай, қызға көзінің астымен ұрлана қарады.

— Арторикспісің!—деді Спартак жігітті құшақтап алған күйі көкірегіне қатты қыса түсіп — Арториксім! Келші, сүйейін... келші, құшағыма, абзал жас түлегім!

Сөйтіп, бұл сұрапыл соғыс басталғаннан бергі қол жеткен тамаша жеңістер мен нәтижелі істерге байланысты соңғы айлардағы қуаныштардың үстіне тағдыр Спартактың жеке басының қуанышын да — қадырлы екі бірдей адамын өзінің қарындасы мен Арториксті тағы да құшақтап мауқын басуды жазған екен.

Алайда, Спартактың қуанышты жүзі дереу тұнжырап, түнере қалды. Басын төмен тұқырта түсіп, ол қатты бір күрсінді де, зілдей ауыр ойға кетті, сонан соң достарымен қош айтысып, қарындасын ерте өзінің шатырына қарай беттеді. Оның Мирцадан Валерияның жай-жапсарын сұрағысы қатты-ақ келіп еді, бірақ қарындас алғашында ибадат сақтау сияқты дегдарлық мінез оны бұған жібермей, тізгіндеп ұстап қалды.

Спартактың бақытына, қыздың тынымсыз және көңілді еркелік сөздері, ешбір түбейлеп сұрастырусыз және қалтқылы ойсыз-ақ,—Спартак пен Валерия арасындағы қарым-қатынастан Мирцаның ешбір хабары жоқ-ды — Сулланың жесір әйеліне де келіп соқты.

— О, Спартак, маған сенер болсаң, — деді қыз фракиялыққа, стол өкімінде болған жуан ағаштың қиындысы үстіне пирог әзірлеп жатып,— егер, рим матроналарының бәрі бірдей Валериядай болса, онда құлдық заң жүзінде жойылған болар еді; ондай аруаналардан туған ұл которгамен, дүре соғу жазасымен, гладиаторларды қырғынға душар етумен және креске таңып өлтірумен ешқашан да келіспес еді және келісе де алмас еді.

─ Солай, мен бұған сенемін...— деді Спартак, жалындап.

— Оның сені сыйлағанындай бірде-бір ханым өз гладиаторларының ланистасын сыйлай алмас. Ол әрқашан, әсіресе Везувийде лагерь ашқаныңнан кейінгі жерде, сені аузынан тастамай айтып отыратын болды... Сенің жайыңнан хабар алған сайын... Сенің трибун Сервилианды жеңгеніңді... Клодий Глабрды талқандағаныңды естігенде... ол әрқашан: «Ия, ол ұлы қолбасшы болып туған адам!» — дейтін.

Ол солай деді ме? — деп сұрады Спартак жұлып алғандай, жүзінде әсерлі сезімдер мен ойдағы елестер тебіренткен толқындар түйдегі ойнап.

— Ия, ия, дәл солай деді,— деп жауап қайтарды Мирца дәм әзірлей жүріп.— Біз бұл лагерьде көпке дейін боламыз ба?.. Мен сенің шатырыңмен шұғылдануым керек — гладиаторлардың батыр көсеміне мүлде лайық емес, астаң-кестең болып жатқан бірдеме... мұнда ең қажет деген нәрсенің өзі де жоқ... қарапайым солдаттың қосына ұқсайды. Ия, рас, ол нақ солай деген болатын... Бір күні ол, тіпті өзінің ағасы Гортензий шешенмен де дауласып қалған... Сен оны білетін бе едің? Валерия оған сенің бастаған соғысыңның әділетті екенін және бәйгеге бас тіккендердің ісін құдай оңға бастыра қалатын болса, сенің біржолата жеңіп шықпай тынбайтыныңды айтып дәлелдеді...

- О, хорсымбатты Валерия! — деп күбірледі өңі қашып, өнбойын толқынды сезімдер билеген Спартак.

— Ол уайым-қайғылы, бұл маған аян... мен оның көзіне жас алып отырғанын сан рет көрдім... Оның ah ұрып, ауыр күрсінгенін естідім... Бірақ, оның неге күрсінетінін, неге жылайтынын түсіне алмадым... Әлде туысқандары Мессала әулетімен шайырғаладасты ма... немесе әлде опат болған жарын ойлай ма... Бұлай болуы дүдәмалдау нәрсе болғанымен... Қысқасы ешнәрсесін біле алмадым... Оның бір ғана алданышы — кішкентай қызы Постумия... өзі бір үріп ауызға салғандай, сүйкімді сәби!..

Қатты күрсінген Спартак, көзінің жасын сүртіп, қостың ішін шыр айналды, әңгіменің бетін басқаға аударғысы келіп, Мирцадан:

Валерияның немере туысы Марк Валерий Мессала Нигер жайында не білесің, қарындасым, соны айтшы маған?.. Онымен екеуміз кездесіп... сайысып та алдық... Ол менің қолымнан жарақатты болған... бірақ, мен оны өлімнен құтқарып жібердім... Білмедің бе, оңалды ма екен?

— Ия, ия, оңалды!.. Сенің сондағы көрсеткен ізгілігің туралы хабар бізге де жеткен-ді. Гортензий осы туралы Валерияға айтпақ болып, Тускулумдағы виллаға келгенде, Сулла өлгеннен кейін біз бір жыл бойы осы Тускулум вилласында тұрып келген болатынбыз — Валерия жылап отырып, сенің тілеуіңді тілеп, алғыс айтты.

Осы мезетте декан-гладиаторлардың біреуі шатыр аузына жетіп келіп, өздерінің көсеміне жаңа ғана Римнен келіп түскен бір жасөспірім солдаттың жолығуды тілейтінін хабарлады.

Спартак шатырынан шығып, прсторийға келді. Гладиаторлар лагері рим лагерьлері үлгісімен жасалғандықтан, Спартактың шатыры биік дөңестің үстіне тігіліп, оның алдынан билік айтатын алаң қалдырылып — римляндарша айтқанда, преторий орны жасалған.

Шатырлардан шыға келе Спартак, хабарлаушының айтқанындай жігіт емес, сән-салтанатымен мұздай қаруланған, жасы он төрттер шамасындағы бір жас баланы көрді.

Жарқыраған сап күміс шығыршықтардан тоқылған сауыты иықтары мен талдырмаш қыпша беліне құйып қойғандай жарасып, етегі нақ тізесіне дейін төгіліп тұр: Сауыт сыртынан күмістен, алтын мыс шегелер қаққан былғары белбеу буыныпты. Аяғы, балтырдың тұсынан белі ары белдікшелермен тартып тастаған болат қонышпен қорғалаған: оң қолына болат жеңдік киіп, сол қолына дөңес келген, сыртына шебер қолмен әртүрлі суреттер, әшекейлер салынған жеңіл, әрі ықшам, дөңгелек қалқан ілген. Оң иығынан сол жақ бүйіріне дейін, шару орнына, алтын шынжыр тартып, оған шағын жеңіл семсер байланған. Баланың басында, кейінгі жағындағы күнқағар орнына алтыннан жылан бауыр жасалған, ықшам күміс дулығасы бар, ал дулығаның астынан шығып тұрған майда сары шашының білтелері, оның үлбіреген аппақ сәби жүзін көмкеріп тұр. Дөп-дөңгелек үлкен көкшіл көздері оттай жайнап, оның әйел жүзіне, баланың нәзік денесіне сай келмейтін батылдық, өткірлік шырай беріп тұр.

Алғашында Спартак балаға таңырқай қарады, өзін шақырып алып шыққан деканға көз қиығын алмастан менімен сөйлеспек болған жауынгер осы ма дегендей ишарат білдірді, декан осы дегендей болып басын изеген соң, ол баланың жанына келіп:

— Маған жолықпақ болған сен бе?.. Кімсің өзің? Не керек? — деп сұрады ол.

Ду етіп қан жүгірген жүзі кенет қайтадан сұрғылт тартып сазара қалған бала, сәл толғана беріп, орнықты үнмен:

- Ия, мен едім, Спартак, мен,— деп жауап қатты.

Бұдан соң аз үндемей тұрып, тағы да:

— Мені шынымен танымадың ба? — деді.

Әлденені есіне түсіруге өткен-кеткендегілерді ойға алуға күш салған Спартак, бұл үлбіреген, әдемі пішінге шұқшия қарап тұрып:

— Шынында да... мен сені бір көрген сияқтымын..? бірақ қашан?.. Қайда?..— деді

Гладиатордың бұл сөзінен кейін тағы да тым-тырыс басталды. Сосын оның өзі сөз бастап баладан:

— Сен римлянин емеспісің? — деп сұрады.

Бала басын шайқады да, жымиып күлді:

— Спартак батыр, қолың қарулы болғанымен, зейінің онша емес екен.

Осы жымию, осы сөздер фракиялықтың ойын шайдай ашып, оның есіне әлдене сап ете кетті.

— Өңім бе, түсім бе? Юпитерге тәуба!.. Сен, осы Эвтибида емеспісің?

— Ия, мен Эвтибидамын,— деп жауап берді, жалған бала яғни Спартактың қарсы алдында тұрған куртизианка-грек қызы.— Мен күң болмап па едім? Өзіме қымбатты адамдардың құлдыққа түскенін көзіммен көрмеп пе едім? Мен де ел-жұртымнан айрылмадым ба? Римляндардың итпегімен жексұрын куртизанка кейпіне түспедім бе?

Қыз бұл сөздерді зілді ашумен айтты.

— Түсіндім сөзіңді... түсінемін...—деді Спартак, мұңды пішінмен, сол кезде есіне өз қарындасы түсіп кетсе керек.

Спартак сол бетінде сәл тұрды да, сонан соң басын көтеріп, күйіне күрсініп қойып:

— Бірақ, сен бұйығы тұрмыстың ләззатына... рақатқа үйренген дәрменсіз әйелсің. Сенің қолыңнан не келеді? Мұнда сен не істемексің?

— Түу!— деп дүрсе қоя берді ол, бұл сияқты нәрсе қыз басынан кездеспестей долы ашумен.— Дельфий Аполлоны мынаған зерде бере көр!.. Бұл ешнәрсені түсінбейді екен!.. Түу! Кек иесі Фуриялар сақтасын! Мен әкем, туған-туысқандарым, құлдыққа душар болған ел-жұртым, езушілердің тиюсыз кеткен жүгенсіздігі, гүлдей солдырған жастық шағым, аяққа басылған намысым, мәңгі-бақи масқаралыққа душар болған өмірім үшін кек аламын деп жүрсем, бұл лагерьде не істемексің деп сұрағаның не?

Қыздың реңі бірден өзгеріп, әдемі көздері шатынай ұшқын атқан еді, бұл сияқты долы күшке Спартактың қабырғасы қайысып, жүйе-жүйесі босап сала берді. Ол грек қызына қолын созып.

— Солай-ақ болсын! Шеруге төзіп ілесе алсаң, осы лагерьде-ақ бол, жорықтарымызға қатынас, шамаң келсе, бізбен бірге жаумен шайқас...— деді.

— Өз ойымша, не істеймін десем... бәрі де қолымнан келеді,— деді қабағын қатулана тас түйе қалған қыз, Спартактың созған қолын қатты қыса түсіп.

Алайда, бұлайша қолға қолдың тиюі оның бойындағы барлық қуаты мен еркек басты күшін өзіне тартып алып кеткендей болды; сұры қашып, қалтыраған сұлудың тізесі бүгіліп бара жатқандай болып есінен танып құлап кетуге сәл ғана қалды. Фракиялық сол қолымен оның екінші қолынан ұстай алып сүйемелдей берді.

Спартак екінші қолымен ұстай алғанда, қыздың қолы тітіркеп барып селк ете қалған еді, фракиялық одан:

— Саған не болды? Мұның немене? — деп сұрады.

— Мен сенің қолыңнан, қайратты қолыңнан сүйгім келеді,— деп күбірледі гладиатордың қолына төніп, оны үсті-үстіне сүйе бастап,— о, батыр Спартак!

Ұлы көсемнің көз алды тұманданып, өне-бойын әлдеқандай бір соқпалы әсер билеп кеткендей болды. Қызды енді болмаса құшақтап қысуға оңтайланған Спартак, сонша болған жоқ, арбаудан шығайын дегендей, бұлқынып кетіп, қолын дереу тартып алды да, қыздан бойын аулақ салып, ызбармен:

— Езілгендердің ісін жақтағаныңа рақмет, ержүрек қыз білдірген ықласыңа да рақмет; бірақ құлдықты жоюды көксеген біз, істі құлдық әдеттерді жоюдан бастауға тиіспіз...

Эвтибида ұялып қалған адамдай төмен қарап, томсарған күйі ләм-мимсіз тұрып қалды.

Гладиаторлардың көсемі көп кідірмей:

— Біздің қолдың қандай бөліміне қосылғың келеді? — деді.

— Сен көтеріліс туын көтерген күннен бастап таңның атысы, күннің батысы тыным таппай найзагерлік және ат өнерін үйрендім... Мен үш бірдей сайгүлік ат ала келдім,— деді көңілі орнына түсіп, өзіне-өзі келгендей болған куртизанка көз жанарын Спартакқа аударып.— Сен мен өзіңе контуберналий етіп алсаң болмас па еді?

Менде контуберналий дегендер атымен жоқ,— деді гладиаторлардың көсемі.

— Алайда, сен бостандық үшін күресуші құлдардың қолын рим үлгісімен жасақтап, оның саны төрт легионға жетіп отырғанда, оның көсемі, римляндардың консулы сияқты, өз айналасына өкіметті сақтап, оның беделін арттыруға жәрдемдесуші қызметкерлер топтаса, бұл тіпті дұрыс болар еді. Күні ертеңнен бастап саған контуберналийлер керек болады, өйткені жиырма мың адам шайқасып жатқан майданда сен барлық пункттерді жалғыз өзің аралап тұра алмайсың, бұйрықтарыңды легиондардың басшыларына жеткізу үшін қосшылар керек болады.

Спартак қызға таңырқап қараумен болды, ал ол сөзін аяқтай бергенде:

— Сен өзің қиын қыз екенсің!—деп күбірледі.

— Денең әйел сымбатты нәзік болғанымен, ер қайратты және табанды жан екенсің десең де болады,—деді грек қызы такаббарланып.

Арада бір минут өтпей, ол тағы да:

— Менде шайлықпас жүрек, толғанымды ақыл бар, грек және латын тілдерін білемін, бәріміздің ортақ ісімізге мен елеулі еңбек сіңіре аламын, бұл іске арнап өзімнің барлық дәулетімді — алты жүзге жуық талантымды сыйлыққа әкелдім және осы минуттан бастап өзімнің бүтіндей өмірімді де салтанатпен соның жолына арнаймын.

Осыны айтып қыз преторийден бірнеше қадамдай шегініп гладиаторлар жүрген көшеге таман барды да, қатты ысқырып-ысқырып қалды. Сол сәтте үстіне кішігірім екі қап алтын теңделген атты бір құл алдына салып айдап жетіп келді. Бұл Эвтибиданың көтерілісшілерге әкелген тартуы еді. Ат Спартактың алдына келіп тоқтады.

Грек қызының от мінезді батырлығына бұрынғыдан бетер қайран болған Спартак, оған көпке дейін не жауап қайтарарын білмеді. Ақырында бұл өздеріне бостандық алуды көздеген құлдар лагері болғандықтан, оның есігі өз ісі үшін шайқасқан құл атаулының бәріне де ашық болуға тиіс екенін, сондықтан грек қызын гладиаторлар лагеріне қуанышпен қабылдайтынын айтты. Оның жомарттық сыйын қабылдау мәселесін талқылау үшін Одақтың старшиналары кешке бас қосатын болды; қыздың мені өзіне контуберналий етіп ал, деген өтінішіне ол ешқандай уәде бере алмады: егер гладиторлардың көсемінің контубериалийы болуға тиіс деген шешім бола қалса, оны еске алмақ болды.

Спартак қызға тағы да алғыс білдіріп, оған қоса бірнеше жанасымды жылы сөздер де айтты, бірақ оларды байсалды, жабырқаң пішінмен айтты. Сонан соң қызбен қош айтысты да, өзінің шатырына қайтып келді.

Қыз Спартак қашан шатырына барып кіргенше, оны көз шоласымен шығарып салып, жансыз бейнедей-ақ, сол орнында сілейіп тұрып қалды, осыдан соң ол өзіне-өзі келе ауыр күрсінді де басын төмен тұқырта, лагерьдің, римляндар салты бойынша одақтастарға арналған бөліміне қарай баяу басып кете барды; онда барған соң, құлдарына шатыр тік деп әмір берді.

— Не дегенмен де мен оны сүйемін...—деп күбірледі қыз естілер-естілмес үнмен.

Спартак өз шатырына Криксті, Граникті, Борториксті, Арториксті, Брезовирді және басқа да трибундарды жинатып алып, олармен түн ортасы ауғанша кеңес құрды.

Бұл жиналыста мынадай қарарлар қабылданды: грек қызының әкелген ақшасы қабылданып, бұл ақшаға маңдағы қалалардың мініскерлеріне көптеген қару-жарақ, қалқан мен сауыттар жасатылсын; грек қызына контуберналий деген құрметті атақ беріліп, басқа тоғыз жігітпен бірге ол да армияның бас көсемі жанынан құрылатын бұйрықтар тасушы штатқа тіркелсін; гладиаторлардың қолының негізгі күші — жаяу әскерлерге қарағанда, сан жағынан тым аз болып келген атты әскерлерді тез жасақтап алу үшін, Эвтибида тарту еткен алты жүз таланттың екі жүзі үйретілген аттар сатып алуға жұмсалсын.

Соғыс қимылдары жөніне келетін болсақ, ол былайша болып шешілді: Крикс екі легионды алып Нолада қалады да, Граникпен екеуі лагерьге осыдан екі күн бұрын ғана келген равенна легионын үйретеді. Спартактың өзі Борторикстің легионын алып Бовианум жанындағы Эномайға барып қосылады, Коссиний мен Варинийге, олар жаңадан әскер жасақтап алмай тұрып, тұтқиылдан шабуыл жасайды.

Бовианумға келген Спартак, қала жанындағы лагерьде жата-жата жалыққан Эномайдың осыдан екі күн бұрын ол арадан Сульмоға қарай аттанып кеткенін есітті; өйткені барлаушылардың хабары бойынша Варинийдің де сонда әскер жинап жатқаны мағлұм болған-ды.

Енді бірнеше күннен кейін Эномайдың қатерлі халге ұшырайтынын түсінген Спартак, легионына алты сағат демалыс беріп, тынықтырып алған соң, өзінен екі күндік жер ілгері кеткен Коссинийдің ізіне түсті.

Бірақ, белгілі дәстүрді бұзудан қорқатын, саржолды кәрі солдат Коссиний әрбір жиырма миль сайын бір ат шалдырып, күндіз жүріп отырды. Спартак бір жүргенде отыз мильден аса жер алып, екі секіргенде-ақ оны Ауфидена жанында қуып жетті, тіке шабуылмен оны үлкен жеңіліске ұшыратып, тықсырмалатқаны соншалық, ұят пен намысқа шыдай алмаған Коссиний гладиаторлардың шебіне келіп араласып теңбе-теңсіз ұрыста өліп кетті. Спартак сол бетімен келесі күні де суыт жүріп отырып, Эномайды төніп келген қатерден дер кезінде келіп құтқарып, оны да, жеңіске жеткізді. Эномай қарамағында сегіз мың адамға жуық әскері бар Варинийге қарсы ұрыс ашқан еді; Спартак келіп, ұрыс тағдырын өзгерткен шақта, римляндардың тегеурініне төтеп бере алмаған гладиаторлар қобалжып шегіне де бастаған еді.— талқандалып, көп шығынға ұшыраған Вариний бетқарағысыз болып кейін шегінді.

Спартак легиондарын үш күндей тынықтырып алып, бүкіл Лациумды аралады. Ол екі ай уақыт ішінде Анагния, Арпинум, Фереитинум, Касинум, Фрегелл қалаларында болған соң, Ларистен өтіп барып Порбаны, Суэсса-Поменияны, Привернумды алғанда, өз қақпаларының аузына қарақшының төніп келе жатқанын сезген римляндардың үрей-құты қалмады.

Осы шабуылдардың кезінде Спартак құлдар мен гладиаторларды көп жинаған еді; екі айдың ішінде тағы да екі легион жасақтап, оларды мұздай қаруландырып үлгірді.

Сенаттың мақұлдауымен пицендерден көптеген солдат жинап, Римнен қосымша жаңа күш алған Публий Вариний, өзі душар болған жеңілістердің масқаралық таңбасын жусам деген ынтамен, августың аяқ шенінде Аскулумнан аттанып шықты. Ол он сегіз мың әскерді бастап, Спартак қайдасың деп суыт тартып келе жатты. Бұл күндері Террацинаға барып жеткен Спартак, Варинийдің жақындап келіп қалғанын есіткен соң оған қарсы аттанып, оны Аквинум жайында лагерь ашып жатқан жерінде кездестірді. Сентябрь идтері (12 сентябрь) қарсаңында екі қол түйісіп, сұрапыл ұрысқа кірісті.

Қанды қырғын ұзаққа созылды, бірақ кешке қарай римляндар қобалжып тайқалақтай бастады, ақырында гладиаторлардың екіленген шабуыл тегеурініне шыдай алмай, олар қаша бастады. Соңғы тегеурін тым қатты болған еді, легионерлердің бей берекеті шығып, жеңушілер оларды емін-еркін кескілеп қыра берді.

Вариний рим даңқының намысы үшін жан сала шайқасып, ұзақ белдесті, бірақ Спартактың қолынан жарақаттанғаннан кейін, астындағы төл атын оның қолында қалдырып, ақырында өз жанының қалғаны үшін құдайларына тәуба келтіруге тиіс болды. Бұл қантөгіс ұрыста римляндардың төрт мыңнан астамы қырылды. Гладиаторлар жау легиондарының қос-қолаңы мен туларын, толып жатқан қару-жарақтарын басып қалды, сол сияқты әдетте претордың алдында отыратын ликторларды да қолға түсірді.





XIV ТАРАУ. СПАРТАК ЛЕГИОНДАРЫН САРАПҚА САЛУДА

Аквин жанында жеңілген соң претор Публий Вариний өз легиондарының он мың адамға жуық қалдықтарын жинастырды да, тактика ережелерінің және өте-мөте тәжрибелі деген барлық қолбасылардың дәстүрлерін астын-үстіне шығарған қасақы гладиатор, қысқы суықты да тыңдамастан, Римге беттей қалғандай болса, Аппий және Латин жолдарын бірдей қорғайын деген оймен Норбаға барып бекінді.

Бұл уақыттың ішінде Спартак өз легиондарын римляндардың бұрынғы жайларына орналастырып демалысқа қойды.

Төрт легионға басшылық етуді Эномайға тапсырып, қашан бұйрық тигенше лагерьден ешқайда шықпасқа одан салтанатты ант алды да, Спартак аттылардың үш жүз кісілік отрядын бастап, тек бір өзіне ғана мәлім бір мақсатты ойға алып тартты да кетті.

Спартактың екі ай бойы Самниум мен Лациумға жасаған жорықтары кезінде Нола жанындағы лагерьге құлдар мен гладиаторлар лек-легімен ағылған еді, Криксәр- қайсысы бес мың кісілік тағы да үш легион құрып, оларды басқаруды Арторикска, Брезовирға және бір қарт кимврге тапсырды. Вильмир деп аталатын бұл кимвр тым оспадар тарпаңдығына, маскүнемдігіне қарамастан, алып күші мен тік мінезділігі үшін гладиаторлар арасында үлкен беделге ие болған адам-ды.

Легиондар Спартактың бұйрығы бойынша найзагерлік өнерін, тіке шабуыл, тактика тәсілдерін үйреніп, күн сайын жаттығулар жасады. Солдаттар бұл жаттығуларды аса зор ықласпен, ынтамен үйренді. Бала-шаға, баушарбақты тастап, туған жерден шығандап кеткен бұл бақытсыз адамдардың медеуі бостандықты жеңіп алып, әділетті ісіміздің салтанат құрғанын көзімізбен көрсек деген үміт еді; бостандықтың қасиетті туы астында екенін ұға білушілік, олардың өз бастарын дұрыс бағалай білу сезімін, ізгілігін арттырды. Бастан кешірген қорлыққа қарсы ашынған кек олардың жүрегінде езушілерге қарсы семсер сертімен белдесуді аңсау сезімін оятты. Гладиаторлардың өздерінің шексіз құрметтеп, сүйетін көсеміне деген сенімі, бұл жас әскердің жігер-күшін онан сайын тасытты.

Спартактың Аквинум жайында Публий Варинийдің легиондарын жеңген хабары лагерьге келіп жеткенде, ондағылардың қуанышында шек болмады. Бүтіндей лагерь көлемін көңілді әндер, мереке күндеріндегідей шат-шадыманды дауыстар кернеді.

Бұл сияқты айқай-қиқуға Мирца таң-тамаша болды. Ол күні бойы табан аудармастан отырған шатырынан шығып, өтіп бара жатқан солдаттардан бұл ненің қуанышы деп сұрады.

— Спартак тағы да жеңіп шықты!

— Ол римляндардың тамтығын қалдырмай талқандапты!

— Қашан? Қайда? Қалайша? — деп сұрады қыз дағаты қалмай.

— Аквинум жайында...

— Осыдан үш күн бұрын...

Преторды талқандап, астындағы атын аударып алыпты, бірнеше ликторларды тұтқындап, туларын қолға түсіріпті.

Осы сәтте Арторикс преторийге келді. Ағасының жеңісі туралы баяндап берейін деген оймен, ол Мирцаға қарай бет алған еді, бірақ оның жанына келе бере екі беті ду етіп, өлердей қатты ұялып кетті де, не деп сөз бастарын біле алмады.

— Сонымен сөйтіп... есенбісің, Мирца,— деп күмілжіді жас жігіт, жан жағына қарап, сол иығынан оң жақ мықынына дейін көлбете асынған таңғыш-бауын сипалай түсіп, оны өзің де есіткен боларсың... оқиға Аквинум жанында болыпты>... Ауру-сырқаудан амансың ба?

Біраз қибыжықтан соң, ол сөз аяғын былайша тындырды:

- Сонымен сөйтіп, Спартак жеңді.

Соншалық ұялған Арторикс өзіне-өзі күлерліктей еді: тілі таңдайына жабысып қалған сияқты, ол әрбір сөзді әріден тасымалдап әрең тартып шығарғандай. Әңгіме былай еді: Спартакқа бауыр басқан, кіршіксіз сәби мінезді Арторикстің жүрегінде бірсыпыра уақыттан бері, бұған дейін бұрын-соңды бастан кешіріп көрмеген, әлдеқалай бір алабырту пайда болған. Мирцаның жүзін көрсе-ақ, ол не болғанын білмей кетеді; оның даусын естісе өнебойы қалтырап дағаты қалмайды; бұған сафии арфасының тамылжыған тәтті үніндей болып естілген сөздері, мұны әлде қандай бір рақат дүниесіне алып кетіп, айналадағының бәрін ұмыттырып жіберетін.

Алғашта осындай тәтті сезімге бүтіндей беріліп, оның сипаты мен түпкі тегін түбейлеп те жатпады, оның елітуші сиқырлы әуеніне ілесіп, өзінің ішкі жан дүниесінде не болып жатқанын да түсінген жоқ және түсінгісі де келмеді.

Спартак Самниумға аттанып кеткен күннен бастап, жас гладиатор көсемнің шатырына жиі-жиі келіп, Мирцаның жанына отыратын болып жүрді және өзінің мұнда қалайша, не үшін келетінін де білмейтін; есалаң адамдай көбінесе лагерьден бірнеше мильдей жердегі алаңның ортасында тұрғанын бір-ақ білетін де, мұнда қалай келгенінің, келе жатып не ойлағанының байыбына бара алмайтын.

Арторикстің жиі келіп жүретініне алғашқы кезде мән бере қоймаған Мирца, ақаусыз достық көлеңкесінде онымен ықыласты әңгімелесіп жүрді. Бірақ, келе-келе оның мінезінде де кейбір сырлар пайда болды: бірде қызарып, бірде кенеттен сұрланып кетіп, өз басында алабырту, ой уысына түскендік және ұялу бар екенін аңлатқандай.

Жігіт сөзінің жан – күйіне қадала ой жібере келе, Спартактың қарындасына өлердей ғашық екенін ұқты.

Ол сөз басындағы сияқты, қыз мінезінде де мұндай түсініксіз сырлар пайда болуының себебін—оның мені жек көретіндігінде екен деп түйді; Мирца да, өзім сияқты, ашпалықтың толқынды күйлерін басынан кешірген болар-ау деп, ол ойлаған жоқ. Арторикс қызды өзім қандай сүйсем, ол да мені сондай сүйер деген үмітке табан тірей алмады, сондай-ақ, оның да ұялып-күрмелуінің негізінде менің өз басымда болған себептер жатыр-ау деген қаперіне де кірген жоқ.

Сөйтіп, екі бірдей жас жан іштей құса мен күдікке толы өмір шегуге душар болды. Бірге жүргісі келе тұра, бірінен бірі алыстап қаша берді; көріспеуге шыдаса тұрса да, жиі-жиі кездесе берді. Ал кездескен сайын тілдескілері келгендей болады, бірақ үндемейді; күдер үзу керек екеніне көздері жете тұрса да, олар үн-түнсіз тұрып, мелшиген пішінмен біріне-бірі ауық-ауық ұрлана қарайды да, мұнысымен бейнебір қылмыс істеп қойғандай қысылады.

Сондықтан Спартактың жаңа жеңісі туралы хабарды Арторикс фракиялықтың шатырына бару үшін қуана-қуана пайдаланды. Қызбен көрісу үшін бұдан өткен орынды сылтау болуы мүмкін емес деп ойлады ол, орынсыз кіділікпен бұл сияқты өте қуанышты хабарды Мирцаға жеткізбеу барып тұрған балалық та емес, тіпті есуастық болатынына өзінің көзін әбден жеткізуге тырысты.

Осыдан соң алып ұшқан қуанышты және үмітке толы жүрекпен қызға қарай жүгіргенде, оны көргенде өзінің апшысын қуырып ала жөнелетін әлдеқандай бір албыртпа сөлекеттікті жеңемін деп ұмтылған-ды. Ол қызбен жауынгер ер адамша ашық және батыл сөйлесуге, өзінің бүкіл ішкі сырын оған ашып салуға белбайлады, өйткені, деп ойлады Спартактың шатырына жақындай бере, бұл таңқаларлық жәйіт күндерде бір күн тынуға тиіс.

Алайда, Арторикс Мирцаның қасына келісімен-ақ, бұл сияқты тамаша ойларының бәрі тозғындап алды- алдына кетті де, шалдуарлық істеген жерінде ұстаздың қолына түскен баладай момақан болды да қалды; төкпек болған сөз тасқындары бірден тартылды; оның бас-аяғы, бірі мен бірінің байланысы жоқ, ешқандай естиярлық мағынасыз тек бірнеше сөз айтуға ғана мұршасы әрең келді.

Қыздың екі беті оттай ду етіп қызара қалған еді, аз күрмелістен кейін, ол Арторикске сәл қалтыраңқы дауыспен, мұнысына орнықты сипат бере:

— Өзің-ақ айтшы, Арторикс, ағасының ерлік істері жайында қарындасына осылайша әңгімелей ме екен? — деді.

Мұны естіген жігіт қызараңдап қысылып қалған еді, дегенмен алғашқыдай емес, бойы үйрене келе жандәрмен жөнеу тауып, Аквинум жанындағы ұрыс жайында курьерлер әкелген хабарды қызға бастан-аяқ түгел баяндап шықты.

— Спартак жарақаттанғаннан аман ба екен? — деп сұрады Мирца, гладиатордың әңгімесін күдіктене қадағалай отырып.—Рас қой, жараланған жоқ қой?.. Дін аман екені рас па?..

— Атай көрме! Саналуан қауіп-қатерден бұл жолы да бойына дәнеңе дарытпай өтіпті.

— Ah, оның құдаймен де күш сынасудан таймайтын сол ерлігі,—деді Мирца баяу үнмен,— мені сағат сайын, минут сайын үлкен уайымға душар етіп қойған жоқ па?

— Қорықпа, аяулы бикеш; Спартактың қолында семсер тұрғанда, оны ешбір қару ала алмайды.

— Әлбетте,— деді қыз күрсініп,— мен оның Аякстей алып екеніне сенемін де, бірақ атса — оқ шапса — қылыш өтпес Ахиллес емес қой.

— Әділетті ісімізді желеп-жебеуші құдіреті күшті құдайлар көсеміміздің ғазиз жанын сақтамас деймісің.

Осыдан соң екеуі де үн-түнсіз тына қалды.

Мүсінді және беденді аққұба қызға Арторикс махаббатты жүрекпен егіле қарады.

Төмен қарап кеткен Мирца жігіттің өзіне көз тастап тұрғанын көрмесе де, сезгендей болды және ғашық оты лаулаған сол көз жанарына сүйсінгендей де, сонымен одан қысылып қымтырылғандай да.

Бұл тым-тырыс бас аяғы бір минуттай уақытқа созылған еді. Соның өзі де қызға бір ғасырдай болды; ақырында, басын көтерді де, Арторикске тура қарап:

— Бүгін легионыңды үйрету үшін сыртқа алып шықпайтын ба едің? — деді.

— Мирца, қасыңда тұрғанымды ұнатпағаның ғой, мұның? — деді бұл сұрауға қатты қапаланған жігіт.

— Жоқ, Арторикс, атай көрме? — деп салды қыз алды-артын байқамай жатып, бірақ іле-шала аузын тыйя қойып, қып-қызыл болып кетті де, тұттыға сөйлеп тағы да:

— Жай әншейін... өз міндетіңе, әдетте өте ұқыпты қарайтын едің дегенім ғой...— деді.

— Спартактың жеңісін мерекелеу үшін Крикс бүгін легиондарға демалыс берген.

Осы араға келгенде әңгімесі тағы үзілді.

Бір мезетте Мирца шатырына қайтып баруға батыл бет түзеді де, гладиаторға туралап қарамастан:

— Қош, Арторикс,—деді.

— Тоқта, Мирца, тыңда мені, көптен бері көкірекке түйіп келген саған айтар сырым бар... мұны қайткен күнде де бүгін айтып тынуым керек!—деді Арторикс аптыға сөйлеп, қыз кетермен болған соң; өзінің ішкі сырын ақтармайынша оның қыздан айрылғысы келмеді.

— Не айтпақ едің маған? Не сөйлеспексің менімен? — деп сұрады жас галлдың сөзіне таңырқаудан да гөрі жабырқаған Мирца.

— Ендеше... тыңдай бер... және ғапу ет мені... айтайын дегенім... айтпақ болғаным... бірақ сен сөзіме өкпелей керме... өйткені... мен кінәлі емес... оның соңында... енді, міне екі ай болды...

Бас жоқ, аяқ жоқ бірдеңелерді ол осылайша былдырақтай келіп, төбеге ұрғандай тұрды да қалды. Бірақ кешікпей-ақ сөз дегеніңіздің арма бұзған тасқындай түйдек-түйдегімен жөңкімесі бар ма:

— Сенен несін жасырайын? Өзімнің жүріс-тұрысымнан, әрбір сөзімнен, көз жанарым мен тыныстап демалуымнан да сайрап көрініп тұрған, бұдан әрі бүркеп қалуға ешбір дәрменім жоқ, ашыналықты сенен жасырмақ болмағым қай әуре? Мені бұған дейін тізгіндеп келген сені өкпелетіп алармын деген қауіп, үзілді-кесілді күдер үзу қорқынышы, мені жақтырмай ма деген күдік еді, ал қазір жүректі елжіреткен көз қарасына, тәтті үніне ынтықдап, өзімді саған етпеттеткен күшке қарсы тұрар менде дәрмен қалған жоқ; өзіме аян, бұдан әрі бұл сияқты азапта, әбігерде тіршілік ете алмаймын және тіршілік еткім де келмейді... Мен сені сүйемін, қадірлі Мирца, қасиетті туымыздай, Спартактай сүйемін сені, өз жанымнан анағұрлым артықсың маған. Егер осылайша сүюмен көңіліңе қаяу салып ренжітер болсам, кеш: өз еркімнен де басым бір сиқырлы күш жан жүйемді билеп, илан маған, мен оның әмірінен шыға алмадым!

Ол қатты тебірене, қалтыраңқы үнмен шыққан сөздерін осылайша аяқтады да, қыз алдына бас иіп, дағаты қалмай оның шешімді жауабын күтті.

Жас жігіттің жалынды сөздерін Мирца да аса күшті әсермен, тебірене тыңдады; көз шарасы үлкейіп барып, мөлтілдеген жасқа толды. Арторикс сөзін аяқтаған шақта, қыз жүрегін тербеткен күшті сезім шегіне кәміл жетсе керек, ол демін екі иығынан деміге зорға алды. Бірсыпыра уақыт бойы қыз сілейіп табан серіппестен тұрды; жасып ірке алмады, жас жігіттің өзіне иген ақшудан басын аянышты көз жанарымен аймалай берді. Аздан соң қыз жыламсыраған, баяу үнмен тіл қатты:

— Ақ, Арторикс! Мені ешуақытта да есіңе алмағаның дұрыс еді, өз махаббатыңды білдірмесең, ол тіпті жақсы еді.

- Демек, сен үшін мен барымнан жоғым артық жексұрын болғаным ба? — деп сұрады галл мұңды кейіппен, сұп-сұр болған жүзін жоғары көтеріп.

- Бейкүнә, абзал жігіт, мен үшін сенің барыңнан жоғың артық емес, жеккөрінішті де емессің. Ең дәулетті деген қыз, атақты деген ару сенің махаббатыңды мақтаныш етсе болғандай. Бірақ жүрегіңдегі сол махаббатты батыл ерлікпен біржолата сөндіру үшін оны...

— Неге? Неліктен? — деп сұрады мұңды, жалбарынышты гладиатор, қызға қарай қолын жая.

— Неге десең,— деді Мирца, жасқа булыққан баяу үнмен,— сен мені сүйе алмайсың... неге десең, екеуміздің арамызда сүйіспеншілік болуы мүмкін емес...

— Не дедің? Бұл қалай? Не айтып тұрсың? — деп қыз сөзін тағы да бөліп жіберді жігіт, оны қолынан ұстап алайын дегендей, бірнеше қадам ілгері аттай түсіп.— Не айттың?.. Мүмкін емес дедің бе?.. Heгe мүмкін емес?..— деп ол жан ұшырғандай дауыстап жіберді.

- Мүмкін емес! – деді қыз бекем, әрі қайғылы үнмен. – Мүмкін емес деймін саған!

Осыдан соң ол шатырына қарай қадам басты. Бірақ Арторикс соңынан қалмай ере ұмтылған соң, тоқтай қалды да, оң қолын жоғары сермей, жабырқаң дауыспен:

— Дәм-тұздың аруағы үшін енді қайтып бұл шатырға бас сұқпауыңды сұраймын... Мұны саған Спартак атынан бұйырамын!— деді.

Қадір тұтқан көсем есімін естіген Арторикс басын төмен иіп, тар еңіреп қоя берді де, ойда-жоқта тап болған бақытсыздық зілі жаншып мең-зең болған күйі тұрып қалды.

Көкірегін шер алған Мирца жүзі қу шүберектей болып, көз жасын әpeң іркіп, шатырға барып енді.

Жаны жаралы галл есін жия алмай тұрып, естілер-естілмес үнмен ауық-ауық күбірлей берді:

— Мүм... кін... емес... Мүм... кін... емес...

Оны бұл күйден лагерь оркестрінің айналаны басына көтерген қатты үні құтқарды.

Самайдан лыпып соққан қан серпінін басу үшін, басып екі қолымен қыса ұстап алған Арторикс, мас адамдай теңселе басын преторийден кетіп бара жатты.

Гладиаторлардың шатырларынан өлең, күй және көңілді дауыстар естіледі: әскерлер Спартактың Аквинум жанындағы жеңісін келістіре мерекелемек болған.

Бұл уақытта Спартак өзінің үш жүз аттыларын бастап, Римге қарай төпеп келе жатты. Аппий жолының бойымен, бас-аяғы үш жүз ғана кісімен күндіз жүруге тәуекел еткісі келмеген Спартак түн қатып, ал таң ата орман ішіне немесе патрицийлердің жол бойынан оңаша пиллаларына бой тасалаумен отырды. Аквинум лагерінен шыққаннан кейін үшінші күні түн ортасында ол Лабикке келіп жетті. Гладиаторлардың көсемі аттыларына қауіпсіз бір бекініске орналасуды бұйырды да, отряд командирі самнитті шақырып алып, оған мені осы арада жиырма төрт сағат күтіңдер деп тапсырды. Егер бұл уақыттың ішінде қайта орала алмаса, онда отряд осы келген жолдарымен Аквинум лагеріне қайтып жүре беруге тиіс болды.

Сөйтті де, ол жалғыз өзі жолға түсіп Тускулумге тартты да кетті.

Бұл ежелгі қаланы аясына ала жатқан барқыттай, белестердің үстінде рим патрицийларының виллалары самсап көрінеді, олар Лациумның гауһардай таза ауасында демалу үшін жаз айларында осында жиналатын.

Қалаға екі мильдей қалғанда, Спартак жер жыртуға шыққан бір шаруадан, Сулланың жесір әйелі Валерия Мессаланың вилласының қай тұста екенін сұрады. Дәл мегзеген шаруаға алғыс айтты да, Спартак атып тебіне түсіп, оның сілтеген жөніне қарай шаба жөнелді. Виллаға айтқанша-ақ келіп жетті. Дулығасының бет пердесін көзіне түсірді де привратникке қоңырау соқты.

Привратник үй басқарушысын оятуға және оған консул Лукуллдың армиясындағы Марк Валерий Мессала Нигер когорталарының бір солдаты Валерияға немере ағасынан аса маңызды хабар әкеліп тұр деп хабарлауға көнбей-ақ қойды.

Спартак привратникті зорға көндірген еді, үй басқарушысымен біраз сөйлескен соң, мұның анадан да өткен бір қарыспа неме екеніне көзі жетті.

Үй басқарушысы Спартактың ешбір сылтауына көнбеді, түн ішінде ханымның тиышын алып, оны ерте оята алмаймын деп болмады.

— Онда мақұл,— деді Спартак, ойлағанына жету үшін амал қолдануға белбайлап,— мақұл; қайрымды жан, өзін грекше хат танимысың?

— Мен грек әріптері таңбасын танымаймын, неге десең, тіпті латын әріптерінің өзін де шала танимын және неге десең...

— Сонда да Мессала қолыма беріп, өзінің немере қарындасына жолдаған хатты оқып бере алатын осы виллада, бәлки, бір грек-құл немесе басқа да біреу-міреу бар шығар?

Үй басқарушы не деп жауап берер екен деген күдікпен, сауытының астынан пергамент іздеген болды. Егер вилладан грекше хат білетін құл табыла қалса, онда Спартак хатты жоғалтып алдым дегелі тұр.

Бірақ үй басқарушы қатты бір күрсініп қойып, басын шайқап:

— Осы вилладағы құл атаулының бәрі — грегі де, грек емесі де гладиаторлардың лагеріне қашып кетті...— деді.

Сөйтті де даусын бәсеңдете түсіп, тағы да:

— Құдіреті күшті Юпитер арам ниет гладиатордың қарғыс атқан гладиатордың күлін көкке ұшырар-ау! — деді.

Мұны ашып тұрған адамның шал екеніне де қарамастан, алғашта ашу кернеп кеткен Спартак оны періп жібере жаздады. Бірақ өзін-өзі ұстап, Валерияның үй басқарушысынан:

— Гладиаторларды боқтағанда сен даусыңды неге бәсеңдеттің? — деп сұрады.

— Неге деймісің...— деді сасып қалған үй басқарушы,— неге десең, Спартактың бұрынғы иесі Валерияның семьясы мен оның ері — ұлы Сулла болатын, ол осылардың гладиаторларының ланистасы еді... ал біздің аяулы ханым Валерияның—құдайым оны желеп-жебеп, дегеніне жеткізе берсін — сол Спартакты ұлы адам деп санайтын бір осал жері бар... оған зәредей кіршік жуытқысы келмейді.

— Өзі бір салдақы әйел болды ғой!..— деді Спартак әдейі қайтер екен деп.

— Ой, мына оңбаған солдат қайтеді? — деді жұлып алғандай, екі қадамдай шегініп кеткен күйі, үй басқарушы әңгімелесіп тұрған адамының бас-аяғына түксие қарап,— біздің аса қадірменді ханымға тіл тигізгендей ойың бар-ау, өзіңнің!

— Ал керек болса!.. Менде оған тіл тигізейін деген ешбір ой жоқ... Бірақ ол зерделі рим матронасы болса, гладиаторды неге жақтайды...

— Мұның дұрыс... Мен айтпадым ба... осал жері сол деп...

— А солай де, түсіндім. Бірақ бұл сияқты осалдықты сөгуге тұрарлық іс деп сен құл санамағанмен, азат адам, мен оны нақ солай деп танимын.

— Бірақ бәріне де Спартак айыпты!

— Плутонның скипетріне аян, әрине, солай!.. Мен де осыны айтқан болатынмын — бәріне де айыпты сол Спартак. Ғазиз матронаның көңілін аударуға батылы барып жүргенінші...

— Ол — асқан зымиян гладиатор емес пе!

— Спартак саған нендей жаманшылық істеді? Оған мұнша неге өшіктің?

— Маған не жаманшылық істеді деймісің? Сен менен оның қандай жаманшылық істегенін сұрап тұрсың ғой?

— Соны сұрап тұрмын, өйткені есіткен құлақта жазық жоқ деген, ол бұзық барлық құл атаулыға азаттық жариялапты, сен де сол құлдардың бірісің, дұрысына көшетін болсақ, сен де сол жалғаншыға ниеттес болуға тиіссің ғой.

Ол үй басқарушының жауабын күтіп тұрмай, тағы да:

— Егер қасақана жасырып тұрмасаң...— деп қойды.

— Мен жасырамын ба... менің жасыра қойғаным!.. Мақшар күні мүңкір-нәңкір алдында Минос жарылқағырдың айтып тұрған сөзін!.. Мені жасырады дегенді қайдан шығарып тұрсың?.. Сол жексұрын Спартак есуастық әрекетімен мені зор бақытсыздыққа душар етіп қойған жоқ па? Мен құл да болсам, екі балам бірдей өз қолымда тұрғанда жұрттан асқан бақытты жан едім. Екі бірдей қыршын еді! Сен оларды көрген болсаң! Сен оларды білген болсаң! Екеуі егіз еді, құданың рақманымен сұлу жаралған және Кастор мен Поллукстей біріне-бірі ұқсас еді.

Ал жарайды, солай-ақ болсын. Ол балаларыңа не болды?

— Олар гладиаторлардың лагеріне кетіп қалды, міне үш айдың жүзі болды, олардан ешбір хабар-ошарсыз отырмын... ол, тірісін де білмеймін! Кім біледі, не боларын... О, Самниумның желеп-жебеушісі ұлы Сатурн, сүйікті ұлдарымды өлімнен қақас ете көр!

Осыны айтты да шал еңіреп қоя берді, бұған Спартактың жаны ашып, қабырғасы қайысты..

Бір минут өткен соң Спартак үй басқарушыға:

— Сонымен Спартактың құл атаулыға азаттық әперем деуі дұрыс емес деп ойлайды екенсің ғой? Балаларыңның оған кетіп қалуы да қате болған ғой?— деді.

— Самниумның желеп-жебеуші барлық құдайлары куә. Әрине, Римге қарсы көтерілу — жақсы нәрсе емес. Сол есуас гладиатордың ойлағаны қандай азаттық болды екен? Мен Самниум тауында еркіндікте туып өстім. Азамат соғысы басталды. Біздің көсемдеріміз: «өзімізге және бүкіл италия халқына азаматтық праволар аламыз!»—деп даурықты. Біз көтеріліс жасадық, басымызды өлімге тігіп, шайқасқа шықтық... Ақыры не болды... Самниумның еркін өскен малшысы, мен, Мессала әулетінің құлы болдым. Бір жақсысы әйтеуір, бұл сияқты бекзада ізгі адамдарға кез келдім. Еркін өскен самниттің әйелі де күң болды. Балаларын да сол күңдікте жүріп тапты. Осы араға келгенде шал сәл тыныс алды; содан соң сөз аяғын сабақтай түсіп былай деді:

- Есуастық... арман!.. Бос қиял... Дүние ежелден-ақ төрелер мен құлдарға, байлар мен кедейлерге, тектілер мен плебейлерге бөлініп келді және солай бөліне де бермек... Бос арман... қиял... Соның соңында ғазиз жандардың — біздің балаларымыздың қаны босқа төгіліп келеді. Не үшін? Құлдар азат-ақ болсын, ал сол азаттық үшін балаларым өліп кетсе, одан маған не пайда? Бұл азаттық маған не керек? Көз жасымды селдетіп төгу үшін керек пе? Ал, тіпті менің балаларым тірі-ақ, қалсын... Айталық, дегеніміз болып, күні ертең мен де, олар да азат болайық. Ал, сонан соң? Ол бостандықпен не мұратқа жетеміз, қолымызда дәнеңе жоқ, құралақан отырып? Қазіргі уақытта аса қайрымды ханымнан керегіміздің бәрін алып, үріп ішіп, шайқап төгіп отырмыз, ал ертең азаттық алған біз, болымсыз ақы үшін біреудің егіс даласына жұмыс істеуге барады екенбіз, ол алғанымыз күнелтуге жетпейді екен... Алған азаттығымыз... аштан өлу болса, онда жетіседі-ақ екенбіз! Шын бақытқа қолымыз жетеді екен!..

Үй басқарушы қарт сөзін осымен аяқтады. Ту баста тігісі жаттықпай, ойлы-қырлы болып басталып, келе-келе нәрі арта, еттен өтіп, сүйекке жеткендей болған бұл сөздер Спартакқа үлкен әсермен естілді. Басын төмен тұқырта, ол мұңды, ауыр ойға кетіп, көп тұрды.

Бір мезетте ол басын көтеріп алып, үй басқарушыдан:

— Сонымен, бұл вилладан грекше білетін жан шықпады ма? — деп сұрады.

— Ешкім жоқ.

— Маған бір қалам мен тақта әкеп берші.

Үй басқарушы солдатқа балауыз жағылған тақтаны әкеп бергенде, ол Гомерден алып, грек тілінде төмендегідей екі жол өлең жазды:

Келдім саған алыстан, сүйген жар,

Аяғыңды құшпақ болып, қабыл ал.

Тақтаны үй басқарушыға беріп жатып:

— Қызметші әйелге тапсыр, ханымды дереу оятсын да, мына тақтаны соған табыс етсін, әйтпесе екеуіңнің де сорың сорпадай қайнайды,— деді.

Үй басқарушы біресе өзіне түсініксіз шимайларға, біресе ойлы пішінмен аллеяны кезіп жүрген Спартакқа қарады. Ақырында, шал өзіне берілген тапсырманы орындамақ болды білем, вилланың басқы үйіне қарай беттеді.

Спартак аллеямен ерсілі-қарсылы жүрді де қойды. Аяқтарын кейде баяу, кейде тез басып, бірде тоқтап, бірде жүріп, алып ұшпа астан-кестең ой толқынымен алысты. Үй басқарушы қарттың өзіне мейлінше қатты әсер еткен сөздері құлағынан кетпеді. Ол ойға кетті:

«Олимптің барлық құдайлары куә!.. Ол дұрыс айтады... балалары өліп кететін болса, қартайған қу бас шалға бостандықтан не пайда? Жезтырнағын сала жаланып келген аштық бейнесіндегі бостандық бұған не бермек? Әрине, ол дұрыс айтады! Олай болса... Осы мен не іздеп жүрмін? Түбейлеп соңына түскенім не?.. Мен кіммін?.. Көздегенім кімнің мүддесі?.. Ойға алғаным не?..»

Өзінің осы сұрауларынан өзі шошынғандай ол қалт тоқтап тұра қалды; сәлден соң басы төсіне құлаған күйі, аяқтарын баяу басып, жүре бастады. Тағы да ойға кетті.

«Сөйтіп, мен өзіме ақиқаттай болып көрінген сиқырлы арман соңында жүр екемін. Сарпалдаң болып қуғаным ешуақытта да қолыма түспейтін елес болды. Менікі әлде сандырақ па... немесе қиял ма?.. Адам қанын селдей ағызып жүргенім сол қиял үшін бе?..»

Аздан соң ол басын көтеріп алып, аяқтарын нық баса аяңдады.

«Олимп Юпитерінің құдіретті қаһарына аян,—деп ойлады ол,—бостандық аштықты ала жүреді, адам деген ат қайыршылықтың жамау-жасқау құндағына ораулы болады деп еш жерде айтылған емес! Олай деп кім айтыпты? Құдайдың қай бұйрығында жазылған екен?»

Спартактың еңсесі көтеріліп, жүрісі ширап, саңлақтана бастады.

«Келші көз алдыма қасиетті ақиқат, көрінші, кіршіксіз таза тұлғаңмен, жаныма қажымас қайрат бер, адал инабаттан, ақ ниеттен тайдыра көрме!.. Адамдардың арасында теңсіздікті туғызған кім, кім екен сол? Анадан туғанда біз тең болып тумайтын ба едік?.. Бәріміздің де тұтынатын қажетіміз, ылтипатымыз бір емес пе?.. Біздегі сезім, түйсік, ақыл, сана бірдей емес пе?.. Өмір игіліктері жұрттың бәріне бірдей ортақ емес пе?.. Біздің бәріміздің дем алатын ауаның қорек еткен нанымыз, таңдай жібітер бұлағымыз бір емес пе?.. Жер бетіндегі адамдар арасындағы ала-құлалық табиғаттан ба екен?.. Біреулерге күн шұғласын мол төгіп, енді біреулерге арылмас қара түнекті жазып қойған сол ма екен? ІІІық біреулерді көгертіп, енді біреулерді қурату үшін түсетін бе еді? Патша ұлы қалай туса, құл баласы да солай тумайтын ба еді? Ханымды кедей шаруа әйелінің басындағы толғақ азабынан құтқарған құдай ма екен?.. Патрицийлар мәңгі өмір сүріп немесе плебейлерден басқаша өлетін бе еді? Немесе, малайлардың сүйегі қалай қураса, төрелердікі де солай құрамай ма? Байлардың өлігі мен сүйегінің кедейлердікінен бөлек ерекше бірдемесі бар ма? Өз күшіне сүйеніп бір адам мен екінші адамның арасында ала-құлалық туғызған кім, ту баста: «Мынау саған, ал мынау менікі» деп өз бауырларының праволарын тартып алған кім?.. Егер ең алғашқы әділетсіздіктің тұтқасы қара күш болған екен, онда біз теңдікті әділеттік пен бостандықты қалпына неге келтіре алмаймыз? Біз өз балаларымызды асырап, өсіру үшін маңдай терімізбен басқаның жерін көгертумен келеді екенбіз, онан да сол балаларды азат және правоға не өту жолына қанымызды төксек болмай ма?»

Осы араға келгенде Спартак ой тасқынын тежеп тоқтай қалды, мауқы басылғандай қатты бір күрсініп, ой сарабын мынаумен тындырды:

«Мұны солай делік... Әлгі не деп кетті?.. Құлдықта әбден тұралап, топас тартқан ол адамдық қасиет пен әділетті сезуден қалған, өзгеше адам санатынан шығарып, айуан өкімінде күн кешуде».

Бұл екі арада, үй басқарушы қайтып келіп, Спартакқа Валерияның оянғанын, сөйтіп мұны өз бөлмесінде күтіп отырғанын айтты.

Жүрегі алып-ұшқан Спартак асыға ұмтылды. Ол бөлмеге енгізілді, ондағы шағымдау бір диванның үстінде матрона отырды. Спартак өзінің бетіндегі пердесін ашып жіберіп, Валерияның аяғын құша жығылды.

Валерия оны мойнынан құшақтай алған еді, ләм-мим деп тілге де келіспей, еріндері жабыса кеткен екі ғашық жалындап ұзақ сүйісумен болды. Ауызбен айтып жеткізгісіз бақыт құшағында, дүниеде теңдесі жоқ тәтті сезім лебіне балқыған екі жан бірін-бірі қыса құшақтап, үн-түнсіз ұзақ тұрды.

Бір мезетте бейне бір белгі берілгендей екеуі де құшақтарын жаза, әдейілеп бірінің бетіне бірі қарасты. Екеуінің де өңі қашыңқы, тәтті ләззат, шексіз қуаныш қатты тебіренткен күйде еді. Үстіне аппақ қардай стола киіп, қою қара шашын арқаға төге тастаған, қуаныш оты шалқи тұрса да, моншақтай болып жас іркілген қарақат көзді Валерия бірінші болып тіл қатты. Жаншылын шыққан үнмен:

— О, Спартак... Спартагім... Сені тағы да көрген мен қандай бақытты! — деп күбірледі.

Осыдан соң Спартакты тағы да құшақтады, аймалай сүйіп, күрсіне тыныстап:

— Мен қандай уайым шекті десейші... Не көрмедім... төгілген көз жасым қаншама... Жатсам-тұрсам, қандай қауіп-қатерге тап болады деп... сені ойлап, уайымдаумен болдым... Менің жүрегім... Сенер болсаң». Менің жүрегім тек сен деп қана соғады... ең сүйгенім сенсің өз өмірімде бірден-бір және ең соңғы... нағыз жалындап сүйген жаным сен боласың,— деді.

Спартакты құшағында аялай отырып, ол үсті-үстіне сұраулар берумен болды:

— Айтшы маған, Аполлоным, айтшы, мұнда сен қалай келдің? Мұнда сен қауіп-қатерге ұшырамайсың ғой, солай емес пе? Сен маған соңғы соғыстың мән-жайын баяндамас па екенсің? Сен Аквинум жайында он сегіз мың легионерді талқандапты деп естіген едім. Мені сағат сайын уайымға салып қойған бұл соғыс қашан бітер екен? Сен бостандыққа жетпей тынбайсың, солай емес пе? Сонан соң бір кезде құдайлардың тұрағы болған бақыт құшағындағы еліне, өзіңнің фракияға қайтып баратын боласын.

Сәл тоқтала қалып ол майысқан, биязы үнмен тағы да:

— Онда... сенің соңыңнан жазмыштың айдауымен мен де барамын... Марстай өжет, Аполлондай аяулым, сені жан-жүрегімнің бүкіл сезім күшімен мәңгілік сүйін, бірге тұрып өмір сүретін боламын, қадірлі Спартак,— деді.

Өзінің сүйген жары келешекті гүлдендіріп жайнатып қоймақ болған бұл сияқты жанға жайлы және алмағайып елестерге самарқаулана езу тартқан Спартак, оның қара шашын сипап, маңдайынан сүйді де баяу ғана:

— Соғыс сұрапыл қатты болады, ұзаққа созылады... Азат болған құлдарды туған ел-жұртына бастап алып баратын күн туса мен зор бақытты адам болар едім... Бірақ дүние жүзінде әділет, теңдік орнату үшін халықтардың соғысы керек, олар тек Римге қарсы емес, сонымен бірге өз елдеріндегі қорқау қасқырларға, араны ашылған патрицийларға, ханзадаларға қарсы шығатын болуы керек! — деді.

Соңғы сөздерін гладиатор басын шайқап, қабырғасы сөгілгендей күйзелісті үнмен айтты: тәрізі ұлы істің нәтижесін көзімнің тірісінде көремін деп, бекем үміттенбейтін сияқты. Валерия Спартакты аймалап сүйіп, оның көңілін жұбатпақ болды. Оның аймалаған ыстық лебі гладиатордың маңдайына қатпар-қатпар әжім ізін салған қайты бұлтын ыдыратқандай болды.

Бұл бөлмеге кішкентай Постумияны алдырған еді. Оның сәби мінездері, күлкісі, сықылықтаған үні өлшеусіз сүйкімді, биязы, қалың сарғыш шашына орай үлкен қара көзді жүзі жан тойғысыздай еді.

ЬІмырт жабылып, жер бетіне түн төне бастағанда уайым Валерияның жалғыздықпен жапа шеккен күйін азғантай ғана уақыт жеңілдеткен қуанышты да біртіндеп жетелей бастады; батқан күннің сәулесі бұл үйден қуанышты да ала кеткендей болды.

Спартак мұнда қалай келгенін Валерияға айтып берді де, өзінің бұзылмайтын қасиетті борышы осы түннен қалмай, Лабикте күтіп жатқан атты отрядына қайтып баруды міндеттейтінін баяндады. Әрине, бұған сүйген жар қатты қамықты. Кішкентай Постумиясын басқа бөлмеге жіберді де, жасын төге ғашығының құшағына қайта кірді.

Сөйтіп, Спартак пен Валерия бірін-бірі құшып, сүюмен алты сағат — ымырт жабылғаннан түн ортасы ауғанға дейін бірге болды. Валерия өксіп жылау үстінде көңілі бір жаманшылықты сезгендей жүрегі қобалжуда екенін, егер осыдан кете қалса, енді қайтып оны еш уақытта да құша алмайтынын, бұл оның өз жүрегін нағыз берік махаббатпен мейлінше тебіренткен адамды ақтық рет көріп және аймалауы болатынын айтып зар иледі.

Спартак Валерияның қорқынышын кетіріп көз жасын құрғатуға тырысты. Спартак жалындап сүю мен аймалау үстінде үміт сөздерін айтып, Валерияға дем берді, оның уайымшылдығына, қорқынышына күлді де; бірақ Валерияның басындағы қорқыныш Спартактың да жүрегінен орын алған еді. Оның езу тартқан күлкісі тым ебедейсіз, ызғар тартып, ал әрбір сөзі аузынан әрең шығып тұрғандай. Оның өзі де алда не боларын, ауыр ойлар меңзете түскенін сезгендей және қаншама әрекеттенсе де бұл ойдан құтыла алмады.

Олар шкафтың үстіңгі жағын ала қабырғада тұрған клепсидраның әйнек шарына тамшылап тұрған су түңгі сағат алтыны көрсететін алтыншы белгіге жеткенге дейін осы күйде болды. Сол мезетте, Валерияға аңлатпай клепсидраға әлсін-әлі қарай түсіп жатқан Спартак ложадан атып тұрып, Валерияның құшағынан шыға бере, сауыты мен дулығасын киіп, семсерін асына бастады.

Спартакты мойнынан қапсыра құшақтап алған Валерия, қарақат көзді жүдеу жүзін оған төсей, жылап тұрып жалына бастады:

— Жоқ, Спартак, жоқ... кетпе... қайғы-қасіретке салма... құдай үшін... қымбатты жандардың аруағы үшін...: кетпе... жалынып, жалбарынамын... гладиаторлардың ісінің басталысы жаман емес... олардың алғыр басшылары... Крикс... Эномай... Граник бар... гладиаторларды солар бастап апарады .. ал сен... жоқ... жоқ... Спартак... Сен осында қаласың... мұнда сен шексіз берілгендік... аялау... махаббат құшағында... қуанышты... өмір сүресің...

— О, Валерия, менің Валериям... шынымен-ақ мені ар-намыстан безсін дегенің бе? — деді Спартак жар құшағынан сытылып шықпақ болып.— Жоқ, болмайды, кетемін. Құрал ұстап шығуға өзім шақырған, өзіме сеніп үміт артқан, қашан келеді деп тосып жатқан адамдарға екі жүзділік істемекпін бе?.. О, қадірлі Валерия, олай істей алмаймын... тар жолдағы жолдастарымды сатып кетуге тиіс емеспін! Өйтпейінше мен саған серік адам бола алман. Барлық жанға және өзіме де жексұрын көрінуімді тілеме!.. Сенің билеп алған сиқырлы сүйіспеншілік күшің мені ерліктен ада етпей, қайта оны бұрынғыдан да күшейте түссін! Босат мені... босатсайшы, Валерия... періштем Валерия!

Осындайлық қызу арбас кезінде Валерия Спартактың баурына тығыла түскен еді, фракиялық оның құшағынан егітеп сусып шығуға тырысты.

Спартактың өңі мейлінше қашып, көздеріне мөлтілдеп жас келді. Өзінің бар күшін жұмсап Валерияның қолынан сытылып шықты да, оны диванға апарып жатқызған еді, егіліп жылаған матрона сілесі әбден қатып, дәрменсіз сүлк қалды.

Жылы және жұбату сөздерін айта жүріп, сауыты мен дулығасын киіп, қару-жарағын асынып болған соң, фракиялық ғашығын ақтық рет сүюге оңтайлана бергенде, өзін-өзі ұмытып, диваннан тұра ұмтылған Валерия есік алдына құлап түскен күйі мүлде әлжуаз үнмен тағы да жалынды:

— Спартак... О, Спартагім... мен сезіп тұрмын... мынау ара сезіп тұр,— осылай деп ол жүрегін нұсқады,— егер сен осыдан кетер болсаң, мен сені енді қайтып көре алмаймын... Сен де мені көрмейсің... Бұл маған аян... кетпеші... тоқташы бүгінше... саған шексіз берілгендік махаббатымды айтып жалынамын... кетпеші бүгінше.

— Болмайды... Менің кетуім керек...

— Спартак... Спартак,— деді болар болмас қана естілген әлсіз дауыспен, бақытсыз әйел оған қарай қолдарын созып,— кішкентай қызымыз үшін... жалынамын... қызымыз үш...

Ол аузындағы сөзін аяқтай алмады, өйткені фракиялық оны жерден көтеріп алып, көкірегіне баса қатты қысқан бойы суық тартқан еріндерінен үсті-үстіне сүйе берді.

Ғашықтар осылайша құшақтасқан күйі қатып қалды. Бөлме ішінде олардың бір кеудеден шыққандай ойлы-қырлы дем алғаны ғана естіледі.

Спартак өзінің құштарлықпен аймалауын бірте-бірте тежеп, басын сәл шалқайта бере Валерияға қалтқысыз жылы үнмен:

— О, сүйген жар, бас иіп, қадір тұтқан бірден-бір періштем деп жүрегіме тумар еткен, ең ауыр қатерлер үстінде медет-қуат болған, есімде жүрегіңнің өзі де мені ізгі ақыл-ойға және ұлы істерге жігерлендірген сен, Валерия, шыныңмен-ақ мені замандастарым мен кейінгі ұрпақтың қарғысына жолыққан ар-намыссыз жексұрын болсын деймісің? — деді.

— Жоқ... Мен сені ар-намыссыз болсын демеймін... Алапатын асқар таудай болуын тілеймін,— деді Валерия әлжуаз үнмен.— Бірақ мен... дәрменсіз әйелмін... ая мені... ертең жүр... бүгін тоқта... мұншалық тым асықпа...

Ол жас жуған жүдеу жүзін Спартактың иығына арта тұрып, әрі жабырқаң, әрі жылы іреңмен:

— Бұл жастықтан мені айыра көрме... маған соншалық жайлы... өте жақсы,— деп күбірледі.

Осыны айтып, бұл ләззатқа сусындайыншы дегендей, көзін жұмды; оның әлі де болса болар болмас күлімдеген реңін жоя қоймаған жүзі, тірі әйелдің емес, жаңа ғана өлім құшағына енген жанның өңіне ұқсас еді.

Спартак оған еңкейіп, шексіз сүйіспеншілікпен, күйзеліспен қарады; қауып-қатерлер мен өлімнен тайлығып көрмеген отты көкшіл көздерінен бұршақтаған жас бетін жуып, үстіндегі сауытына тамшылады.

Ал Валерия жұмған көзін ашпастан әбден әлсіреген үнмен күбірлеп сөйлей берді:

— Маған қарашы... Спартак... махаббатты пішінмен емірене... қарашы... Мен көзімді ашпай-ақ көріп жатырмын... Соншалық жазық біткен маңдай... Сенің көздерің оттай жанып тұр, сонымен қатар жылы да. О, Спартак неткен аяулы едің!

Осылайша бірнеше минуттар өтті.

Валерияны көтеріп диванға жатқызбақ болып, Спартак сәл қозғала берген еді, ол көздерін сол ашпаған күйі, гладиаторды мойнынан қыса түсіп:

— Жоқ... болмайды... тырп етпе! — деді.

— Мен жүруім керек... Валерия!— деп сыбырлады Валерияның құлағына байғұс рудиарий қалтыраған дауыспен.

— Жоқ!.. Жүр... ме! — деді Валерия шошынып.

Спартак қайырып ешнәрсе айтпады тек Валерияның басын қолымен сүйей ұстап маңдайынан жалындап сүйе берді, матрона жас баладай биязы үнмен:

— Сен бүгін түнде кетпей-ақ қой, солай емес пе?., Ертең жүресің... Меңіреу далада... қараңғыда... жапа-жалғыз... түн қатқан қандай жаман... Есіме түссе... өнебойым тітірейді... Қорқамын!

Байғұс әйел айтқанындай-ақ дірілдеп, сүйгенінің құшағына тығыла түсті.

— Ертең таң ата... күн шығып, өзінің нұрымен табиғатқа өң бергенде... даланың хош иісі аңқып... жүздеген құстар сайрап тұрғанда... мені құшақтап мауқыңды басып... Постумняның кішкентай маңдайынан тағы да біраз сүйіп болған соң... мынау медальонды мен туникаңның астынан мойныңа таққаннан кейін...

Сөйтті де ол алтын баумен өзінің аппақ қардай мойнында тағулы тұрған неше түрлі асыл тастармен әшекейленген алтын медальонды көрсетті.

— Спартак, сен мына медальонның ішінде өзіңді қандай қауіп-қатерден болсын сақтап қалатын дуа бар екенін білемісің... Тапшы... таба ғой... ол қандай дуа?

Гладиатор бұған жауап қайырмастан, көздеріне жас іркулі жылы шыраймен бұл сұлу әйелге жымия қараған еді, ол жеңіл әзіл нышаны бар үнмен:

— Жетесіз-ау!.. Менің не айтып отырғанымды түсінбеймісің? —деді.

Мойнындағы медальонды ағытып алып, оны ашып жатып, іле-шала тағы да:

— Түйілген қара шаш анасынікі де, ақ сары шаш қызыңдікі! — деді.

Валерия рудиарийге медальонның ішіндегі екі түйін шашты алып көрсетті.

Спартак медальонды ұстай алып, қайта-қайта сүйе бастады.

Медальонды Спартактың қолынан алып Валерия сүйді, сонан соң аузын жауып, Спартактың мойнына тағып жатып:

— Сауытыңның астынан, туниканың ішінен дәл көкірегіне тағып жүр,— деді.

Спартактың жүрегі жарылып кете жаздағандай болды, ол не айтарын білмей, Валерияны көкірегіне қыса түсті. Сол мезет көзінен жасы да бұршақтап қоя берді.

Сонша болған жоқ, кенеттен есік алдындағы алаңнан қару-сайманның сартылы, дабырласқан дауыстар шығып, ол Спартак пен Валерияның бөлмесіне естілді.

Бұлар демдерін іштеріне тартып, тыңдай қалысты.

— Сендер сияқты қарақшыларға есік ашпаймыз! — дейді шала-пұла латын тілінде, бір зор дауыс.

— Ендеше біз сендерді өртеп жібереміз!—деп даурығады сырттағы ашулы дауыстар.

— Кастор мен Поллуке куә! — дейді алғашқы дауыс,— біз онда сендерге оқты қардай боратамыз!

— Бұл не?.. Не болып қалды екен? — деп сұрады дегбіреген Валерия Спартакқа қорқынышты көзбен алара қарап.

— Тәрізі, менің мұнда екенімді біліп қойған болды ғой,— деді Спартак алғашқы қоқанлоқы айқай шыққанда-ақ, өзін қапсыра құшақтап алған Валерияның қолынан бұлқына түсіп.

— Шықпа!.. Мен десең... тырп етпе!—деп дауыстап жіберді сұп-сұр болған жүзінде күдік пен қорқыныштың ізі бірден сайрай қалған әйел.

— Сен мені тірідей жау қолында қалсын деймісің?— деді гладиатордың көсемі салмақпен.— Менің креске қағылғанымды көргің келе ме?..

— Атай көрме! Тамұқтың барлық құдайлары сақтасын!..— деді Валерия, Спартакты құшағынан босатып шегіншектей беріп.

Спартактың белінде асулы тұрған үлкен испан семсерін аппақ қардай үлбіреген қолымен қынабынан қатулана суырып алып, гладиатордың қолына ұстатты да, басыңқы үнмен, бірақ оған батылдық, өжеттік сипат беруге тырысып:

— ІІІамаң келгенше, жан сауғалап көр... ал егер қазаға тап болсаң, семсеріңді серт ұстап, бетпе-бет шайқаста жастығыңды ала жат,— деді.

— Рақмет, рақмет, хорсымбатты Валерия!—деді семсерін қолына ала, бір адым ілгері басып, кетуге оңтайланған Спартак.

— Қош, Спартак! — деді байғұс әйел әлжуаз дауыспен, Спартакты тағы да құшақтап.

— Қош!—деді Спартак та Валерияны құшақтап.

Бірақ Спартактың ерніне жабыса кеткен оның ерні мұздап сала берді, матронаның жансыз денесінің өз қолында қалып қойғанын рудиарий бірден сезді: Валерияның басы оның иығына сылқ етіп түсіп те кетті.

Спартак қолындағы семсерін лақтырып тастап бере матронаны көтеріп апарып ложаға жатқызды. Жүгіліп отыра қалып, оны өзінің ыстық лебімен аялап жылыта бастады, Валерия ешбір жауап қатпастан, өлген адамдай сұлық түсіп қалған соң, Спартакқа да жаман ой сап ете қалды. Тұлабойы қалтырап кеткен Спартак, жансыз қалған адамның бет-аузына үңіліп, оның тыныстап демалуын аңдыды; Валерияның көкірегіне қолын төсеп, жүрегінің болымсыз, баяу ғана соғатынын аңдады. Спартак Валерияның басқа жайларына баратын кішкентай есікке жүгіріп барып, оның пердесін көтере ашып жіберді де, екі-үш рет:

— Софрония!.. Софрония... келе гөр, тезірек... Софрония!..— деп дауыстады.

Сол минутта бағана өзі шықпақ болған есікті біреу келіп солай қарай бұрылып, тың тыңдады: әлгінде ғана түрлігіскен айқай-қиқу басылған екен. Бірнеше секундтан соң тағы да есік қағылып, ер адамның:

— Сүйікті Валерия! Ханым,— деген даусы естілді...

Спартак семсерін алды да, есікті сығырайта ашып:

— Не керек саған? — деп сұрады.

— Атты елу солдат... келіп тұр,— деді дірілдеп, тұтыға сөйлеген үй басқарушы қарт (нақ соның өзі), Спартакқа көздерін шатыната қарап,— басшымызды... шығарып бер деп... зіркілдейді... және сені олар... Спартак дейді...

— Бар, бір минуттан соң шығады де.

Сөйтті де ол айран-асыр болып, сілейіп тұрып қалған шалдың маңдай алдындағы есікті жауып алды.

Спартак Валерия жатқан диван жанына қайтып келген шақта, екінші бір есіктен қызметші әйел де келіп кірді.

— Бері кел,— деді Спартак оған,— эссенция мен иісті май жеткіз, тағы да бір күңді ертіп келіп, мына ханымдарыңды күтіңдер. Талып жатыр.

— О, менің қайрымды... байғұс ханымым! — деп бажылдады күң.

— Тез!.. Қимылда!.. Былшылдамай!..—деп ақырды Спартак әмірлі кейіппен.

Үйден шығып кеткен Софрония спирт қосылған эссенцияны алып, тағы да екі күңді ертіп, айтқанша-ақ жетіп келді. Олар ес-түссіз жатқан Валерияны шыр айналдырып, әбігерге түсті де қалды. Бірнеше минут өткен соң, матронаның жүдеу жүзіне жеділ ғана қызыл шырай жүгірді, бір қалыпты және ауыр дем ала бастады.

Өзінің ғашығынан көз алмай қарап тұрған Спартак, көңлі орнына түскен соң, қатты бір күрсінді де, құдайларға құлшылық еткендей көкке қарады; күндерді былай сырып шығарып, бір тізесін бүгіп Валерияның диваннан салбырап жатқан аппақ қардай қолынан, одан кейін маңдайынан қайта-қайта сүйді де бөлмеден асыға басып шығып кетті.

Көзді ашып-жұмғанша алаңға жетіп келген ол, қарсы алдында тықыршып тұрған елу аттыны көрді; олардың бәрі де жаяу түсіп, аттарын шаужайларынан ұстап тұр.

— Ал? — деді ол ызғарлы дауыспен.— Сендер мұнда не істеп тұрсыңдар? Не керек?

— Мамилийдің бұйрығы бойынша, —деді бұл отрядты басқарушы декурион,— біз анадайдан қараңды көріп, соңыңнан ердік те отырдық және қорықтық...

— Атқа қоныңдар!—деп команда берді Спартак.

Елу солдат бір кісідей, сол қолдарымен аттың шоқтығынан алып, кілең қаракөк кежімді аттарына лып беріп мініп-мініп алды.

Кәріліктің салдарынан виллада қалып қойған бірнеше құл, кіреберіс есік алдында қолдарына факел ұстап, үрейлене топырласып тұр.

Атымды әкеліңдер!—деп бұйырды Спартак оларға. Бұл шалдардың үшеуі немесе төртеуі атқораға қарай жүгірді, Спартактың қара атын алып келіп, оның алдына тартты. Ол атына мінді де, үй басқарушының жанына жақын келіп:

— Балаларыңның аттары кім деп едің? — деп сұрады.

— О, ержүрек Спартак,— деді шал кемсеңдеп,— кеше таңертеңгі айтқан бейсауат сөздерім үшін оларды күйдіре көрме...

— Зердесіз құл! — деп ақырды ыза кернеген фракиялық.— Мені өзің сияқты қорқақ деп санаймысың? Саған тартып тумаған жас түлектердің атын сұрасам, олардың қамын ойлап сұраймын да.

— Кешіре көр, мені... Батыр Спартак! Олардың аттары Аквилий және Ацилий еді... Либедий балалары... Оларды өзіңнің шылауыңа ала көр, ұлы көсем, сені барлық құдайлар және Юпитер желеп-жебей берсін...

— Сендей болымсыз сайқалдардың жанын жаһаннамға жіберсе болады! — деп ақырды Спартак.

Осыны айтты да атын тебіне түсіп, аттыларына:

— Төпеңдер, желе-жортуылмен! — деп дауыстады.

Спартактың соңынан аллеяның бойымен лап қоя жөнелген аттылар билла шарбағының сыртына шығып та кетті.

Мессала әулетінің қарт жалшылары үн-түнсіз, аң-таң болған бойы алаңда бірсыпыра уақыт тұрды, аттардың аяғының түсірі әбден басылғаннан кейін барып, естерін жиғандай болды.

Есін жия келе, Спартактың кетіп қалғанын есіткенде Валерия арманда болып, өлердей қатты өкінді.

Ал, Спартак өзін ауыр азап пен уайымнан тек ат құтқаратындай, оны үсті-үстіне тебініп құйытумен келеді.

Өзі де аңламастан, жүйрік қараға қамшыны басқаны сонша, соңындағы аттылар қаншалық қуғанымен, ол қарасын көрсетпей, үздік ұзап кетті.

Оның есі-дерті Валерия еді, есін жинап өзіне өзі келгенде қайтер екен, зор қайғыға тап болады-ау, тағы да көз жасын төгеді-ау деп ойлады. Осы оймен ол аттың қос өкпесін суыра тебінгенде жал-құйрығы суылдап, тер шаша келе бауры жазылып алған жануар жер танабын қуыра түсті.

Валерияның бейнесін Спартак өз ойынан аластауға тырысады. Бірақ онда есіне ойнақы, ұғымтал, сүйкімді, аққұба-қызылшырайлы, уайым-қайғыдан аулақ, мінезіне жан тойғысыз кішкентай Постумия түседі, тек шешесіне тартқан қарақат көзінен басқасының бәрі өзіне ұқсаған ол күліп, томпиған қолын созғандай болса, бұл оны енді қайтып көре алмаймын деп қайғырады. Астындағы атын қос өкпеге текпілеп қинай түседі.

Егер Спартакқа күтпеген жерде бір көлденең ой келіп сап етпеген болса, осы бетімен төпей берген де болар еді және аттың да, адамның да қайдан барып басты бір- ақ тартары белгісіз еді.

Әлде Валерия сол бетінде есін жия алмай кеткен болар? Мұның жөппелдемде жүріп кеткенін білген соң, тағы да есінен танған шығар? Әлде нақ осы кезде, қатты науқастанып жатқан болар?.. Әлде тіпті бұлай болуы мүмкін де, тиіс те емес, бірақ мұның сорына жары...

Осы ой қалай келді солай, тақымын қыса, самғап келе жатқан жануардың басын кілт тартып алды.

Кешікпей жолдастары да оның жанына келіп, тоқтай қалысты.

— Мен Месеаланың вилласына қайтып баруым керек,— деді ол зәрлі дауыспен, сендер Лабикке бара беріңдер.

— Жоқ, болмайды!..

— Еш уақытта да болмайды! — десті аттылардың бәрі бірден.

— Не себепті?.. Менің мұныма кім бөгет болмақ?

— Біз! —деді бірнеше дауыс бірден.

— Біздің саған деген сүйіспеншілігіміз! — деді тағы біреу.

— Сенің абройың! — дейді үшінші біреу.

— Сенің анттарың! — деп дауыстады төрт-бес адам бірден.

— Сенсіз жерде ісіміз мерт болады!

— Борыш!.. Борыш!..

Бұл арада ығы-жығы дауыстар мен бірауыздан жалынып сұрау бір арнаға құйылып, дүрлігіп кетті.

— Құдіреті күшті Юпитерге аян, онда өзім қадір тұтқан әйел бар екенін және оның, бәлки, өлім аузында болуы да ықтимал екенін сендер түсінбейді екенсіңдер... мен оны енді қайтып...

— Басқа түскен жаманшылықтан — құдай ғана сақтайды! Өлсе оны сен алып қала алмайсың, тек өзің мерт боласың; егер сен ойлаған жаманаттан ол, илаһи, аман болып, екеуміздің де көңіліміз орнына түссін десең, онда хабаршы жібер,— деді декурион жақсы көріп, сыйлаған пішінмен.

— Демек, мен қатерден басымды алып қашып, оған басқаны душар етпек екемін ғой?.. Олимптің барлық құдайлары куә, мен жөнінде бұл сияқты есуастық ешбір жанның аузынан шықпасты!

— Мен ешбір қауіптен қорықпай-ақ Мессаланың вилласына қайтып барар едім,— деп дауыстады аттылардың біреуі.

— Мұны сен қалай жүзеге асырмақсың? Атың кім?

— Мен — саған айнымас дос, сен үшін өмірімді қиюға әзір адаммын,— деді жігіт жолдастарының санынан шыға, Спартакқа қарай атының басын бұрып алып.

— Менің қауіп ойлайтын дәненем жоқ,— деді ол көсемнің жанына келіп,— өйткені өзім латын болғандықтан ол елдің тілін, жер жағдайын жақсы білемін. Алғаш кездескен шаруаның үйінде-ақ шаруалардың бірімен киім алмастырып киемін де, Валерия Мессаланың вилласына барамын. Одан нақты мағлұматтар алып, сен Нолаға жетпей-ақ қайтып ораламын.

— Мен қателеспесем...—деді Спартак,—сен еркіндікте туып өскен Рутилий боларсың?

— Дұрыс айтасың,— деді анау,— Рутилиймін, ондаған мың гладиатордың ішінен мені жазбай танығаныңды мақтан етіп, саған алғыс айтамын, Спартак. Мені ұмытпаған екенсің.

Рутилий алғыр және епті жігіт болатын, сондықтан оған сенуге болатын еді. Ақырында, Спартак солдаттарының айтқанына көніп, латынның ұсынысын қабыл алды. Ол отрядын бастап тағы да жолға шықты да, айтқанша бір кішкентай дачаға келіп жетті, онда келген соң Валерияға арнап тақтаға грек тілінде жалындап хат жазып, оны Валерияның өз қолына табыс етуге уәде беріп тұрған жігіттің қолына берді.

Сәл де болса көңілі жай тауып, ойы орныққандай болған Спартак, гладиаторлардың отрядын бастап Лабикке тартты.

Мамилий өзінің екі жүз елу атты әскерімен мұны күдіктене күтіп жатқан жерге таң ата келді. Мамилий көсемге бұлардың Лабикке келуі төңіректегі елге қатты қорқыныш туғызуда екенін хабарлады; сондықтан бұл арада кешке дейін жатып қалмай, тезінен Аквинумға тартқан абзал дегенді айтты.

Мамилийдің бұл айтқан орынды пікірін мақұл деп тапқан Спартак, уақытты оздырмастан, Лабик жайындағы кішкентай лагерьден аттанып кетті. Сол күні және келесі түні бойы тынбай жүріп, аттарын болдыртып таң ата Алатраға келді де, әскерлеріне осы арада ат шалдырып, күні бойы демалуға рұқсат берді. Ал келесі күні үдере тарта отырып, кіші сәскеде Ферентинумға келіп түсті. Мұнда ол, Вариний лагерь ашып жатқан Норбадан қашып шығып, гладиаторларға келген рим легионерлерінің бірнеше қашқындарынан Лабиктің тұрғын адамдары Тускулум маңына гладиаторлардың атты отряды келгенін Варинийге хабарлап қойғанын естіп білді. Претор өзінің атты әскерлерінің әрқайсысын бес жүз адамнан екіге бөлген еді; бұлардың біреуін Тускулумға барған жаудың соңынан қудыра жіберді де, екіншісін — гладилаторлардың Аквинум лагеріне қайтып баруына және құтылып кетуіне ешбір мүмкіндік қалдырмау үшін Ферентинумға аттандырды.

Сондықтан Спартак Ферентинумнан дереу шығып кетіп, қашан Фрегеллге барып жеткенше жолдастарына тыныс алдырмастан тартты; одан түн ортасы кезінде Аквиниумге қарай бет алып, оған таң сарғая келді.

Валерияның денсаулығы жайында фракиялықтың көңілін тындырарлық хабарлар алып, кешке таман Рутилий де сонда келіп жетті, ол Спартактың хатына жалындап, сонымен қатар әpі наразылық та айтып, жауап жазыпты.

Валерия өзінің сүйгеніне сол күннен бастап үй басқарушы шалды ауық-ауық гладиаторлар лагеріне жіберіп алып, сол арқылы өзі туралы хабар беріп тұратынын айтып жазған, сондай-ақ, одан осындай тәсілмен өз хал-жайынан да хабар беріп тұруды қатты өтініпті. Қожасының не айтқанын екі етпей орындауға әрқашан әзір тұратын Либедий гладиаторлардың лагеріне ауық-ауық барып тұруға, онда өзінің балаларына да жолыға алатын болғанына мейлінше қуанып, ризалық берген-ді.

Ертеңіне Спартак Эномаймен, Борторикспен және басқа да қолбасыларымен ақылдасып болған соң, Аквиниумнан аттануға бұйрық берді де, жиырма мың гладиаторды бастап Нолаға тартты.

Нолада лагерь ашып жатқан жиырма бес мың гладиаатор тамаша жеңістерге жетіп, Аквинумнан қайтып келген бауырларын шексіз қуанышпен қарсы алды.

Нола жанындағы көңілді сайран, шырқалған ән үшін бойы тынбады.. Езілгендер Одағының жоғарғы штабының кеңесі гладиаторлар қолы қысқы мекенге шығып, демалатын болсын ден қаулы етті, өйткені күзгі жауын-шашын мезгілі жақындап қалғандықтан, енді Варинийден оншалық қауіптенбесе де болатын еді. Сондай-ақ оларға, Канны маңындағы жеңілістен соң қаншалық әлсіреді дегенмен де, бір кезде Ганиибалдың да тісі батпаған Римге шабуыл жасаудың барып тұрған есуастық болатыны да түсінікті еді. Ганнибал сол замандағы ең ұлы қолбасы болды, Спартак оны Кирден де, Александр Македонскийден де анағұрлым жоғары қоятын. Гладиаторлар сондықтан да бұрынғы лагерьді тастап, терең орлармен, биік қада қорғандармен бекем нығайтылған, бұрынғыдан әлдеқайда кең, жаңа лагерь жасады.

Өз легиондарын жаңаша ұйымдастыруды көптен беpi ойлап келген Спартак, гладиаторлар жаңа лагерьге орналасысымен, оларды көтерілісшілердің шыққан ұлттарына қарай құруды ұйғарды. Армияны бұлай жаңаша құрудың жеке легиондар арасында күншілдік, таластар туып кетуге ықтималдығы жағынан кейбір қолайсыздықтары болғанымен, оның есесіне әрбір легионның жауынгерінің ынтымағын мейлінше арттыру жөнінен үлкен пайдасы бар еді; мұнымен қатар, гладиаторлардың көсемі басқа да бір аса маңызды мақсатты көздеді — әскерді ұлтына қарай бірнеше корпустарға бөліп, солдаттардың басшыларға сенімін күшейту үшін, ол корпустардың әрқайсысын сол ұлттан сайланған бастықтарға бағындырмақ болды.

Сондықтан бірнеше күннің ішінде Спартак өзінің елу мың адамынан көтерілісшілердің саны осыған жеткен еді әрқайсысы бес мың кісілік он легион құрып, бүтіндей армияны мынадай тәртіппен жіктеді: Вильмир мен Мероведтің басқаруындағы германдықтардың алғашқы екі легионы Эномай бастаған бірінші корпус болып құрылды; Арторикстің, Борторикстің, Арвинийдің, Брезовирдің басқаруындағы галлдерден жасақталған үшінші, төртінші, бесінші және алтыншы легиондар Крикс бастаған екінші корпуске біріктірілді; гректерден жасақталған жетінші легионның командирі болып алғыр эпирот Фессалопий тағайындалды; Самниумнан келген гладиаторлар мен малшылардан құрылған сегізінші легион Рутилийдің басқаруына берілді; тоғызыншы, оныншы легиондар фракиялықтардан жасақталды да, Спартак бұл соңғы екі легионды сол елден шыққан қарулылық және қайтпас табандылықпен қатар грек мәдениетін де бойларына сіңірген, ақылгөй екі адамның басқаруына берді. Олардың бірі тоғызыншы легионның командирі! Мессембрий дейтін еді; бұл Спартакқа шексіз берілген, өз ісін қалтқысыз дәлме-дәл орындайтын адам болатын; екіншісі Артак дейтін жас жігіт, көзсіз батырлығы себепті фракиялықтар оны өз ұлтынан шыққан барлық гладиаторлардың Спартактан кейінгі ең алғыры деп танитын. Соңғы төрт легионнан үшінші корпус жасақталып, оның командирі Граник болды, бұл Иллирияның адамы еді, сол кезде жасы отыз бес шамасында болатын; ұзын бойлы, әдемі, сөзге сараң, байсалды, ілкімді де жігіт еді, Равенна мектептерінен шыққан он мың гладиатордың ішіндегі ең өттісі және айбындысы болып саналатын.

Ұзын саны үш мыңға жеткен аттылар қолын Спартак алты отрядқа бөліп, оның бастығы етіп Мамилийді тағайындады.

Армияның жоғарғы көсемі болып, елу үш мың жауынгердің бір ауыздан қалауы бойынша, олардың бәрінің ішіндегі ең алғыры, асқан тәжірибелісі — Спартак қайта сайланды.

Бірнеше күн еткен соң, фракиялық әскерге байқау жасамақ болып, үстіне қарапайым сауыт-сайманын киіп, асып кеткен асыл абзал-тұрманы да, қымбат бағалы кежімі де жоқ атына мініп, үш бірдей корпус үш қатарға тізіліп тұрған жазыққа жетіп келгенде, елу үш мың гладиатордың кеудесінен бірден атылған:

— Спартактың даңқы арта берсін!..— деген үш күндей күркірей қалды.

Спартак жауынгерлерді дәріптеу, саңлақтандыру сөздерін айтып, жеңіске жетудің басты шарты — қатаң, тәртіпті игеруге шақыра жүріп, үш сағаттың ішінде барлық легиондар санын тегіс аралап шықты.

Байқау аяқталысымен гладиаторлардың көсемі атына мінді де, семсерін қынабынан суырып алып «сапқа тұру» белгісін берді, бұдан соң ол бірнеше қимылдар жасауға командалар беріп керген еді, бұларды легиондар ешбір мінсіз, дәл орындап шықты; бұдан кейін үш корпус жантүршігерлік «барра» айқайына басып, алдымен аяңдап, одан лап қойып жүгіре, тіке шабуылға шығып көрсетті.

Үшінші қатардың шабуылы аяқталғаннан кейін, легиондар сапқа тұрды да, көсемнің алдынан мінсіз тізбекпен өтіп, бірінің соңынан бірі лагерьге қайтып жатты.

Қасында Эномай, Крикс, Гранин және легиондардың басқа да барлық бастықтары бар Спартак, лагерьге жұрттың ең соңынан келді.

Жаңа лагерьді құрған кезде гладиаторлар Спартакқа арнап, оның рұқсатынсыз, қолбасшыға лайық шатыр жасады. Дәл сол салтанатты күні шатырда он легион басыға, Спартактың үш орынбасары мен атты әскер бастығына арналып табақ тартылды. Спартакқа реніш туғызбас үшін қонақасы орта қолды, қарапайым ғана болып әзірленді, өйткені фракиялық ішкілік пен дырдудың ежелден қас дұшпаны болатын, жастайынан тамаққа сыпайы, сусынға шыдамды ол, өзінің мінезі мен дағдысы бойынша да ішкілікті, бетімен жайылуды ұнатпайтын-ды.

Сондықтан табақтастардың көпшілігінің тілегі мен ындынына, Эномайдың, Борторикстің, Вильмирдің, Брезовирдің, Рутилийдің, тағы басқалардың бұл тойда басыңқырап қалудан аулақ еместігіне қарамастан, бұл жолғы дом жұпыны ғана болып әзірленді.

Сонда да бұл шын жүректен шыққан шаттық сайран мен шексіз достықтың думаны болды. Дәм ішіп бола келе Рутилий орнынан тұрып, көбік атқан бір керсен шарапты жоғары көтере шайдай ашық дауыспен:

— Құлдардың азаттығы үшін, езілгендердің жеңісі үшін, жеңімпаз Спартактың денсаулығы үшін ішелік! — деді. Барлық жолдастары мұны қостап, айқай-қиқуға басқан шақта, ол шарапты көтеріп салды.

- Азаттықтың ұлы иесі, рақымы күшті Юпитер үшін! Бостандықтың кіршіксіз әділетті анасы, тәңірі үшін, бізге ол мархабатты назарын салып, Олимптегі барлық құдайдың ықласын аударуы үшін ішелік!

Галлдар мен германдықтар Юпитерге де, гректің және Римнің басқа құдайларына да сенбегенімен, жұрттың бәрі де шарапты көтеріп салды. Сондықтан Эномай Одинға сыйынып, ал Крикс гладиаторлар әскеріне және оның ісіне Гезден мархабат тілеп соғыстырды. Ең соңында, Эпикурдың жолын қуушы, бірде-бір құдайға сенбейтін эпирот Фессалоний сөз алып:

— Мен сендердің құдайға иланымдарыңды сыйлаймын... және сіздерді көріп менің де делебем қозады... бірақ мұнымды сіздермен ортаға салмаймын: өйткені құдай дегеніміз — халықтардың басында болған қорқыныштан туған елес. Мен мұны теңдесі жоқ Эпикурдың ілімінен білемін. Басымызға осы ауыртпалық іс түскен сайын әмірші күшке нанудың, сол нанудан жаныңа жұбаныш, күш табудың пайдасы бар!.. Бірақ нені де болса табиғат өз бетімен тудырып және өзгертіп отыратынына, соларды тудыра отырып, өзінің барлық күшін, бізге әрдайым мәлім емес, бірақ әрдайым материалдық күшін пайдаланатынына көзіміз жетіп отырғанда құдай деп аталатындарға қалай иланбақпыз? Сондықтан, достарым, өзімнің ойым мен ілтипатым бойынша, өз ісімді дәріптеуіме пұрсат беріңіздер,— деді.

Сәл тым-тырыстан соң:

Гладиатор лагеріндегі бір жан, бір тәнділік үшін, шайлықпас жүрек, майрылмас семсер үшін көтерейікші!—деп жалғады сөзін.

Жұрттың бәрі де эпикуршінің шақырғанына қосылып шараптарын көтеріп салған соң, орындарына отырып, көңілді, қызу әңгімелерін қайта бастады. Жіңішке жолақтары бар көгілдір кенептен келісті пеплум киген Мирца, ас әзірлету жұмыстарын басқарғанымен, жұртпен бірге дастарқан басына отырған жоқ, анадай жерде Спартакқа асқан сүйіспеншілік көзбен, еркелей қараумен тұр. Оның соңғы күндері күлкі нышаны көрінбей тек ауық-ауық жас жуып келген мұңды, жүдеу жүзінде бұл минуттарда орнықты қуаныш шырайы бар еді, бірақ ол шырайдың солғындығы соншалық, одан сол қуаныштың өресінің қысқалығын және бұл сияқты сыртқы саңлақ оның жүрегіндегі ішкі жараны оншалық жасыра алмай тұрғанын ұғу қиын да емес еді.

Арторикс те Мирцаға сүйіспеншілікпен емірене қарауда; немен тынары белгісіз екіталай махаббаттың әсерімен соңғы күндері ысылып, жүдеп қалған ержүрек жас жігітке қыз да ауық-ауық ықтиярсыз және ұрлана көз қиығын салып қояды.

Бірсыпыра уақыттан бері Спартактың қонақтарының көңілді қызу әңгімелеріне араласпай, үн-түнсіз және тапжылмастан отырған Арторикстің есі-дерті ағасынан көз алмай қарап тұрған қызда болды. Мирцаның Спартакқа деген соншалық берілгендігі, шексіз ықласы Арторикске оны бұрынғыдан да сүйкімді етіп көрсетті. Қуаныш кернеген ол, ойда-жоқта өжеттік тауып, орнынан тұра келе, қолындағы ыдысын жоғары көтеріп:

— Достар, мен біздің сүйікті көсеміміздің жақсы көретін қарындасы Мирцаның денсаулығы үшін ішуді ұсынамын! — деді.

Отырған жұрт шарапты көтеріп салды және бәрі де тос көтеру дақпыртымен кетіп, бірде-бір жан жас галлдың беттері оттай ду етіп қызара қалғанын аңдаған жоқ, тек өзінің атын атаған дауысты құлағы шалғанда, өнебойы тітіркеніп кеткен Мирца ғана Арторикс жаққа: жалт бұрылып, оған наразылық аралас алғыс реңін сездірді; өзінің жас жігітке деген көз қарасындағы адал және табандылықпен сақтамақ болған ұстамдылық шегінен аттап кеткенін түсіне қалған шақта, оның екі беті ду ете тусті ол ұялғандай төмен қарап кеткен күйі, басын көтеріп қонақтарға қарай алмады, ләм-мимсіз тұрып қалды.

Шын досжарлық ниеттегі адамдардың арасында болатын зілсіз әзіл, сыпайыгершілікпен көңіл көтеру және жеңіл әңгімелер аралас думан тағы да жартты сағаттай уақытқа созылды.

Спартактың достары онымен қош айтысып тарағанда, күн ұясына батып бара жатты.

Спартак қонақтарды шатыр аузына дейін шығарып салды, олар ұзаған соң, сол арада тұрып гладиаторлардың үлкен лагеріне көз жіберді.

Ол ой соңына ілесе тұрып, адамдық қасиеттен айрылған, барлық келешектен, үміттен ада болған, хал-жайының мүшкілдігімен топас тартқан бақытсыз елу мың адамды бас-аяғы бір жылға жетпейтін уақыттың ішінде тік көтерген «бостандық» деген ғаламат сөздің құдіреттілігін еске алды; бұл сөз олардың зердесінде ерлік, жангештілік туғызып, өздерінің адамдық қасиетін ұғындырды, сөйтіп дүние жүзіндегі ең маңдай алды солдат дәрежесіне жеткізді; ол осы сөздің сиқырлы және десбермес ықпалы туралы ойлады; бұл сөз кедей, жексұрын гладиаторды аса қуатты қолдың алғыр және айбарлы көсемі етіп, оған қандай да болсын бөгде қиыншылықтарды, тіпті Валериямен арадағы аса күшті және ізгі махаббатты да жеңе алатын қабілет берді. Бұл хорсымбатты аруды ол өзінен жүз есе артық жақсы көргенімен, оны өз өмірін сарп етпек болған қасиетті істен артық көре алған жоқ.

Претор Публий Варинийдің екінші рет жеңілуінен соң, Римде Кампаньядағы оқиғалар жайын шындап ойластыра бастады. Ерлігін, батылдығы мен тәжрибелілігін жұрттың бәрі ұялып, шамдана мойындаған адамның басқаруындағы мұздай қаруланған елу мың гладиатор Кампанья провинциясының кәміл қожасы болып алған еді, онда кейбір жеке қалалар болмаса, Рим өкіметінің бірде-бір нышаны, оның беделінің бірде-бір ізі қалдырылмай жойылған болатын; бұл қаруланған гладиатор Самниум мен Лациумға, демек, Римнің алдыңғы нығайтылған шебіне елеулі қауіп төндіріп, қалай болса солай жеңіл-желпі тиісуге болмайтын аса қаһарлы күшке айналған.

Сондықтан сол жылғы комицияда Сицилия провинциясын басқару, сонымен бірге гладиаторға қарсы соғыс жүргізу де, претор Публий Варинийден алынып, халық пен Сенаттың бірауыздан дауыс беруімен Кай Анфидий Орестке берілді. Бұл жасы қырық қырық бестер шамасындағы патриций, соғыс ісіндеп өте тәжрибелі адам болатын. Өзінің ерлігі мен тапқырлығы үшін ол халыққа да, Сенатқа да жағып, үлкен беделге ие болған.

68І жылдың алғашқы айларында Орест үш легионнан тұратын күшті қол жинады: мұның бір легионы римляндардан, екіншісі - таза итальяндардан, ал үшіншісі—одақтастардан далматтар мен иллириялықтардан жасақталды. Бұл үш легионда жиырма мыңдай адам болды. Аквинум жанындағы талқандау кезінде бас сауғалап құтылған он мыңды қосып ала келе, бұл отыз мың адамы бар армияға айналды. Бұл армияны Орест Лациумда үйретіп тәртіпке келтірді. Осы армиямен алдағы көктемде Спартакты біржолата талқандауды серт етті.

Жаймашуақ тамаша көктем келіп жетті, аспан шайдай ашық, ой мен қыр масатыдай құлпырып, гүл бәйшешек хош иісті жұпардай аңқытып тұр, әралуан құстар тамылжыта сайрайды, махаббатты сансыз үндер құлақтан кіріп бойды алғандай. Римнің және гладиаторлардың қолдары Италияның көкорай даласын адам қанымен селдетпек болып: бірі Лациумнан, екіншісі — Камианьядан шығып қаптап келе жатты.





XV ТАРАУ. СПАРТАК ТАҒЫ БІР ПРЕТОРДЫ ЖЕҢДІ ЖӘНЕ ҚАТЕРЛІ АЗҒЫРУЛАРДАН ҚҰТЫЛДЫ

Претор Анфидий Орест Норбадан шығып, Аппий жолымен жылыса отырып, Фунда қаласына дейін барды. Онда келген соң, Спартак өзіне қарсы келе жатқанын естіді де, сол арадан лагерь ашып, алты мың адамға жететін қалың атты әскерінің артықшылығын пайдалануға қолайлы тұрғыны алып жатып қалды.

Арада бірнеше күн өткен соң, Спартак Формияға келді де, ол да сол арада екі жонның үстіне лагерь құрып, Аппий жолына не бола жатты; сонан соң жаудың орын тебісін және ойын білу үшін өзінің үш мың аттыларын бастап, олардың лагері тұсына өтті.

Бірақ Спартакпен бұған дейін шайқасып келген қолбасыларды тәжрибелілік жағынан бірнеше орап алатын претор Анфидий Орест өзінің айбарлы атты әскерін алып бұған қарсы шықты. Аз уақытқа созылған және шешуші маңызы жоқ айқастан соң, Спартак суыт шегініп кетіп, Формияға қайтып баруға тиіс болды.

Осындай жеңіл табыспен дестенген дұшпан шабуыл жасасыншы деп Спартак оны он бес күннен аса күткен еді, онысынан ешнәрсе шықпады! Оп-оңай қақпанға түсе қоятын Орест емес.

Спартак енді тек ұлы қолбасылардың ғана қолынан келетін тәсілдердің бірін жасауға белбайлады. Эномайды екі легионымен және атты әскермен лагерьде қалдырды да, өзі басқа сегіз легионды алып ешбір сыбыссыз түн ішінде тартып отырды; ол өзінің келе жатқаны туралы жауға ешбір хабар тигізбеу үшін жол-жөнекей кездескендердің: шаруалардың, балықшылардың, әйелдер мен балалардың бірін қалдырмай өзімен бірге ала, теңіз жағалай түні бойы жүрді. Бұдан соң Террацинаға жақын орманнан суыт шерумен өте шықты да, орманның шетін ала, жаудың көк желкесінен төне, бірнеше ғана мильдей жақын келіп лагерь құрды.

Спартак өзін орығытып өтіп кеткенін көріп Орест қайран болды, бірақ ежелден сақ және кең толғанымды ол, өрекпіген легиондарын қалай да тежеп ұстай тұруға тырысты: гладиаторлардың мергендері Рим лагерінің іргесіне дейін төніп келген шақта, бұған намыстанған ызалы солдаттар өздерін ұрысқа алып шығуды талап етіп елеуреді.

Спартак жаудың өзі келіп тиісуін сегіз күн бойы күткен еді, бірақ, онысынан ештеме шықпады: өзіне қолайсыз жағдайда ұрыс ашқысы келмеген Орест табандап жатып алды.

Гладиаторлардың айла-амалға ұста көсемі бұл халді және жер жағдайының тиімділігін пайдаланып қалуды ойластырды. Бір күні барлаушылары Анфидий Орестке Терранина орманы жиегіндегі лагерьден басқа, гладиаторлардың: бірі Фунди мен Интерамна аралығындағы күшті бекініске, екіншісі — Фунди мен Привернум аралығына тағы да екі лагері келіп орнап қалғанын хабарлады.

Спартак әдеттегісіндей түн қатып, мейлінше суыт жылыса отырып, бұрынғы Граник басқарған төрт легионды орағыта Интерамна жағынан әкелді де, оларға сол тұстан бір қырат үстіне бекінуді бұйырды, бұл уақытта жолын қуған әулиелер бас қосты. Әулиелердің үшеуі де мойнының тұсынан үлкен қапсырмамен түйрелген ұзын ақ қыл трике жамылғы киген, бастарында да қыл трикеден тігілген істік төбе, ақ бөріктері бар.

Олардың соңында әулиелердің қарапайым киімдерін киіп, қолдарына қойшының таяғы сияқты қайқыбас сайғақ ұстаған авгурлар тұр. Одан әріректе екі қызметші жүр; бірі жануарларды ошақ басына әкеліп шалады, екіншісі ұсақ жәндіктерден қан шығарады; екеуі де етегін қып-қызыл матамен әдіптетіп, пұшпағынан түсетін сутандар киген.

Бұлардың алғашқысы иығына балтасын салып, оны оң қолымен ұстап тұр, екіншісінің қолында піл сүйегіне сапталған қыл-қимас жалпақ қанжары бар; екеуінің де басқа әулиелер сияқты, бастарында гүл веноктары бар, мойындарын орай аяқтарының басына дейін түскен ақ және қызыл шашақты ленталар салған. Тасаттыққа шалынатын жануарлардың: өгіздің, қойдың және азбан шошқалардың мойындары мен басында да нақ сондай ленталар, веноктар. Бұл салттың төменгі қызметшілері шалынатын өгізді желкеге ұрып өлтіретін ағаш балғаны, қасиетті пирогті, хош иісті күміс қалбыршаны, шарап құйылған құты және оны қотаратын шарапатты шараны алып келе жатыр. Оның соңында киелі тауықтардың баптаушысы келеді, ол осы құстар қамалған үлкен үйшікті көтеріп алған. Шерудің ең соңы — сыбызғышылар. Лагерь қақпаларын, орлар мен қоршауларды күзетуге қойылған солдаттардан басқа, бүтіндей рим қолы әулиелердің соңынан шұбырып келеді.

Орест бастаған қол тасаттық берілетін ошақты айнала орналасып болған мезгілде, әулиелер дәреттерін алып болып, шараларға хош иісті заттар салды, шалынатын жануарлардың үстіне үн септі де ежелгі дәстүр бойынша құрбандық басына қасиетті пирог пен шарап келтірді; бұдан соң, қызметшілердің бір өгіздің басын жоғары көтеріп тұрып (демек, шалынатын жануардың басы жер астының құдайларынан тілек тілеп, тасаттық бергенде ғана төмен тұқыртылуға тиіс), алдымен оны қақ маңдайдан балғамен бір ұрды да, соңынан балтамен шауып өлтірді; сол мезетте басқалары да ұсақ жануарларды шабақтай бастады, айтқанша-ақ бұлардың қаны бүкіл ошақ басын бояп жіберді; еттің бірсыпырасы тасаттық ошағының нақ ортасында лаулап жанып тұрған отқа салынды. Шалынған малдардың ішек-қарындары төрт сирақты, ортасы қуысталған қола астаушаға жиналды.

Осы істер аяқталған соң бұл ішек қарындарды авгурлар алып, оларға шұқшия қарай отырып, алдағыны болжауға кірісті.

Грек философиясымен таныстық және эпикур ғылымының жедел тарауы құдайға, әулиелердің жалған сиқырына бас июшіліктен рим жастарының бірсыпырасының көңілін бөле тұрса да, халықтың қалың бұқарасы арасында құдайға құлшылық етудің күштілігі соншалық еді, тасаттық басына жиналған отыз мың адамның арасынан ұзақ уақытқа созылған бұл қасиетті дәстүрді бұзған бірде - бір дыбыс сезілсейші, тек бір жарым сағат өткен соң барып авгурлар римляндар үшін жақсы аян көргенін, құрбандықтардың ішкі сарайынан жамандыққа бастайтын ешбір дақ байқалмағанын хабарлады.

Осыдан соң әулиелер киелі тауықтарға жем берді. Тәрізі, олар көп уақыт бойы ашықтырылса керек, дән қалай шашылды солай, оған оптыға араласты. Тауықтардың дәнді мұншалық оптыға теруін Марстың, Юпитердің және Квиринннің желеп-жебеуінің және рим қолына бұл үшеуі бірдей көмектесуге әзір екендігінің белгісі деп ұққан солдаттар, дүрліге қол шапалақтап қоя берді.

Жоққа сенетін солдаттарға жігер беру үшін жақсылықты болжаудың осы белгілерінің өзі де жеткілікті еді. Қарғап сілеу және наразылық caп тиылып, дәстүрлі тәртіп, басшыларға деген сенім қайта орнады. Өз легиондарының осындай саңлағын дереу пайдаланып, Анфидий Орест ойға алған жоспарын орындауға — Спартактың торлап алған темірдей қоршауынан неғұрлым жеңіл –желпі шығынмен сытылып шығып кетуге бел байлады.

Тасаттық берілген күннің ертеңіне Спартак лагеріне рим қолынан қашқан бес адам келді. Гладиаторлардың көсемінің алдына алып келгенде олар алдағы түнде претор Формий жайында жатқан гладиаторларға лап қойып, оларды ұйпай тастап, Кальвиға өтіп, одан Капуяға барып бекінбек болғаны жайындағы әңгімені әртүрлі саққа жүгірте баяндады. Қашқындар рим қолынан өздерінің қашып шығу себебін шайқаста текке өліп кетпес үшін еді, Орестің жоспары бәрібір рим легиондарын айналдыра Спартак құрып тастаған торға соғылып күйрейді деп те соқты.

Қашқындардың әңгімесін Спартак қадағалап тыңдап олардан көзін алмастан отырып, толып жатқан сұрақтар берді. Спартактың отты көздері өңмендеріне қанжардай қадалған қашқындар сасып-сабдырай бастады; олар жауаптарынан әбден шатасып, алдында айтқан сөздерінен тана бастады. Басын төмен тұқырта ауыр ойға кеткен ұзақ тым-тырыстан соң, фракиялық басын көтеріп алды да, өзімен өзі кеңескендей:

— Ұқтым... жарайды,— деді.

Осыдан соң, ол преторийде өзінің жанында тұрған контуберналийлерінің біріне қарап:

— Флавий, мыналарды шатырға алып бар да, мықтап ұстауды тапсыр, - деді.

Комтуберналий қашқындарды ертіп алып кетті.

Спартак легион бастығы Артакты шақырып алып, оны басқа командирлер мен контуберналийлерден оңаша алып шығып:

— Мыналар — жалған қашқындар...— деді.

— Қалайша? — деп таңырқады, жас фракиялық.

— Мені алдау үшін бұларды Анфидий Орест әдейі жіберіп отыр.

— Мүмкін!

— Ол мені қашқындардын сөзіне иландырып қойып, өзі нақ соның керісінше қимылдамақ.

— Ал сеніңше, оның мәнісі қандай?..

— Ол былай: қазіргі кезде Орест қолданарлық ең толғанымды, дұрыс қимыл,— оның орнында кім болса да солай істеуге тиіс,— біздің майданды Капуя жақтан емес, Рим жақтан бұзу. Егер ол ұрыста талқандалып және шығынға ұшырап шалдығып шыққан қолымен Капуяға барып паналайтын болса, онда бізге Лациумды иесіз қалдырады да, біз оп-оңай Рим қақпасына дейін баратын боламыз. Демек, біздің шабуылымыздан Римді сақтау үшін ол солай қарай өтуге тырысуы тиіс; Рим — оның ұрыс базасы. Римге арқа сүйей отырып, ол бізге қазіргісінен де нашар әскердің өзімен де, үнемі қауіп төндіре алады. Сонымен қатар, ол Римді біздің шабуылымыздан қорғауы қажет. Осы тұрғыдан қарағанда, ол өзінің қашқындары арқылы мені иландырмақ болғанындай, Формий жақтан емес, дәлірек айтқанда, Рим жақтан жан сала килігу әрекетін жасайтыны сөзсіз.

- Меркурий куә!.. Сенің бұл ойың дұрыс екен.

- Сондықтан бүгін кешке бұл арадан шығып кетіп, Крикске жақын баруымыз керек, жаза баспасам, тап ертең рим легиондарының барлық күші соған қарсы жұмсалатын болады. Бүгін кешке Эномай да өзінің Формий жанындағы лагерінен шығады да, дұшпанға таман жақындап барып орнайды.

- Сонымен, жауды қоршаған шеңберді бұдан да тарылта түсемін десейші, - деді жас фракиялық Спартактың бүкіл жоспарын түсінген соң, - Сонда...

- Сонда, - деді Спартак, оның сөзін бөліп, претор мейлі қай жолды таңдап алсын менің оны жеп шығатыным сөзсіз. Ол тіпті Эномайға қарсы шыға қалған күнде де, біз германдық легиондарға оңай көмектесе аламыз, өйткені ол Фундиға жақындай түседі.

Спартак үш контуберналийді шақырып алып, оларға төпеген күйі Формий жанындағы лагерьге барып, Эномайға Фундиге алты мильдей жақындай түсу жөніндегі бұйрықты жеткізуді тапсырды; сонымен қатар ол Крикске де контуберналийлер жіберіп, оған көп кешікпей жаудың шабуыл жасауы мүмкін екенін ескертті.

Спартак жіберген шапқыншылар кешке таман Эномайға келді. Бұлар келгеннен кейін арада екі сағат өтісімен германдықтың әскер бөлімдері, үш мың аттыларын алдына көсемдеп салып, ерекше сақтықпен Фундиға қарай жылысып берді. Түн ортасы кезде Эномай бір белеңнің түбіне тоқтап, легиондарына лагерь ашуды бұйырды.

Еттен өтіп, сүйекке жеткендей күзгі пысқақ суық жауынның бірнеше сағат бойы толассыз жауғанына да қарамастан, Эномай өзі үлгі көрсете жүріп, жаңа лагерьге орлар қазып, қадалар орнатып нығайтуға кірісті.

Бәрі де нақ Спартактың болжағанындай болып шықты: таң сарғая Крикстің лагері алдына қойылған сақшылар жаудың шабуыл жасап келе жатқанын хабарлады.

Крикс түн ортасынан бері сақадай сай тұрған екі легионын — үшінші және төртінші легиондарды лагерьден алып шығып, жауынгерлік сапқа қойды. Жауға оқ және тас жаудыру үшін сақпаншыларға жедел ілгері қарай баруды бұйырды.

Орест жұбын жазбай жауынгерлік тәртіппен шабуыл жасап келеді. Сондықтан солдаттарына қарсы алғашқы оқтар атылысымен-ақ велиттері мен сақпаншыларын өз майданынын ара-арасымен саумалап алға жіберген еді, олар шеп түзеп гладиаторларға қарсы шықты.

Бірақ бірнеше ғана оқ шығарып үлгірген римляндардың жеңіл қарулы жаяу әскерлері орындарын үш мың аттыға беріп, басқы шепке қарай лып беріп шегініп кетті, сол-ақ екен, аттылар дұшпанның сақпаншыларына долы екпінмен лап қойды. Крикс дереу шегінуге бұйрық берген еді, бірақ оның жеңіл жаяу әскерлері рим аттыларының соққысынан құтылып кетерліктей аса тез шегіне алмады. Гладиаторлар көп шығынға ұшырады—олардан төрт жүзден аса адам қас−қаққанша туралып қалды; тек бір тәуір жері, шабуыл жасаушы римляндар шағындау өзенге келіп тіреліп, гладиатордың арғы қабаққа табан кіреуіне мүмкіндік болды.

Сол мезетте Крикс бірінші легионды бастап рим аттылары шоғырланып қалған жағаға ұмтылған еді, түтеген сүңгілердің астында қалған аттылар бейберекет шегіне бастады.

Дұшпанды көмекке үстеме күш келіп үлгірмей тұрып, тез жайғап тастамақ болған Орест Крикстің легионына қарсы екі легион жаяу әскерді бірден төкті.

Сондықтан да римляндардың дұшпанға жасаған шабуылының тегеуріні сұрапыл күшті болды; гладиаторлардың үшінші легионы тайлығып, ыдырай бастауға сәл ғана қалды.

Алайда, Арторикстің көрсеткен үлгісі мен сөздерінен алдыңғы саптағы дұшпанды баудай түсіріп, турап келе жатқан Крикстің сұрапыл ерлігінен демеу алған гладиаторлар бұл тегеурінге ерлікпен қарсы тұрды.

Аспанды бұлыңғыр бұлт басып, жаңбыр пысқақтап әлі жауып тұр; қару-жарақтың сатыры, ұрыстағылардың айқай-қиқуы төңіректі басына көтерді.

Гладиаторларға аш бүйірден соққы беру үшін олардың оң жағынан орағыта, Орест тағы да бір легион жіберді. Төртінші легионды бастаған Арторикс бұған қарсы ұмтылды; бірақ ол дұшпанмен қалай айқасты, солай Орестің әскерінің соңғы легионы гладиаторларды екінші жақ бүйірден орағыта ұмтылды. Бірақ бұл шайқастың түйінін көзсіз ерлік жау жүректілік емес, қолдың сан жағынан басымдылығы шешкендей еді, жарты сағаттан соң өзін жау қоршап алып, талқандайтынын Крикс түсінді.

Осы жарты сағаттың ішінде Спартак оған көмекке келе алар ма екен?

Бұл Крикске мәлім емес: сондықтан ол Борторикске ұрыса отырып, кері шегінуді бұйырды және үшінші легионға да осы бұйрықты берді.

Гладиаторлар қаншалық ерлікпен қорғана тұрса да, олардың кері шегінуінде бей берекет болып тозғындау және ауыр шығындар болмай қалмады. Жау тықсырып келе жатқанда лагерьге бекініп алу үшін олар кейінгі жаққа екі когорта қалдыруға мәжбүр болды. Ал бұлар басқаларды құтқару үшін өз бастарын өлімге тықты.

Бұл мың гладиатор өлшеусіз ерлікпен шайқасып қорқу былай тұрсын, тіпті өлімді құшақ жайып қарсы алумен болды. Азғантай ғана уақыт ішінде төрт жүзден астам жауынгер қырғын тапты. Лагерьге келген гладиаторлар, қалғандарды апаттан аман алып қалу үшін, үйінді жотаға келіп, сол арадан римляндарға сүңгілер мен тасты жаңбырдай жаудырып бергенде, дұшпан ұрысты тоқтатып, лажсыздан кері шегінді.

Орест ұрысты тоқтатуды, ұйпасы шыққан легиондарын дереу сапқа тізіп жіберіп, суыт шерумен Привернумге қарай тартып отыруды бұйырды. Спартакты Террацинадан шалғай қалдырып, оны Формийға қарай сілтеп жіберуіне көмектескен өзінің сәтті айласына оның көңілі қатты толып масайраған еді.

Бірақ рим қолының алды Аппий жолымен екі мильдей жерге бармай жатып, Спартактың сақпаншылары айқаса кетіп, Орестің легиондарына сол жақ бүйірден тіке шабуыл жасады.

Мұны көргенде Орестің ұнжұрғасы түсіп сала берді; сонда да төрт легионды жасақтап жіберіп, олардың екеуін Спартакқа қарсы, ал қалған екеуін бұлармен арқаластыра Крикстің шабуылын тойтаруға бағыттап орналастырды, өйткені Орест өзінше мұны тағы да маған іле шала тап береді деп ойлады.

Шынында да солай болып шықты, гладиатордардың бесінші және алтыншы легиондары римляндармен ұрысқа кіріскенде, Крикс өзінің екі легионын сапқа тізіп жіберді де, дұшпанның ту сыртынан уыттана ұмтылды.

Өте қатты, қантөгіс ұрыс басталды. Екі жақтың екеуінде де ешқандай үстемдікке ие бола алмаған дұшпан өлермендікпен шайқасты. Арада жарты сағат өтісімен, ұрыс даласына Эномайдың легиондары да келіп жетті, Үш жағынан бірдей қоршаған римляндардың апшысы құрыла бастады, көп кешікпей-ақ Аппий жолына түсіп, Привернумға қарай бетін түзеп қашып берді.

Спартак өзінің легиондарына римляндарды соңынан бір адым қалмай, екшелеп қууға бұйрық берді. Бұл дұшпанның аттыларының қашып бара жатқан өз әскерлерін басып-жаншып кетпейінше, тым-тырақай қаптаған гладиаторларға шабуыл жасауға мұршасын келтірмей қоюдың бірден-бір дұрыс шарасы екенін ол жақсы түсінді. Басқалардың бәрінен де гөрі шалғайырақ тұрған Граниктің корпусы ұрыс даласына ең соңынан келді. Гладиатордың жеңісі мұның келуімен аяқталды.

Бұл қырғын ұрыс жантүршігерлік болды: римляндардың жеті мыңнан астам адамы қырылып, төрт мыңға жуығы қолға түсті.

Тек атты әскер ғана түгел дерлік Привернумға барған еді, талқандалған легиондардың тамтығы да түні бойы ағылып-төгіліп сонда келіп жатты.

Алайда, бұл жеңіс гладиаторларға да онша арзанға түскен жоқ: олардан да екі мың адам қырылып, сол шамалы адам жаралы болды.

Таң ата, гладиаторлар ұрыста өлген жолдастарын құрметпен жерлеп жатқан кезде, претор Анфидий Орест әскерінің қалған-құтқанын алып, Привернумнан шықты да Норбаға суыт шегінді.

Бірнеше күн өткен соң, Спартак гладиаторлардың басшыларынан құрылған соғыс кеңесін шақырды. Әрбір азаматы солдат болып отырған, сондықтан гладиаторларға қарсы жүз он мың жауынгер жіберу қолынан келетін Римге қарсы қандай да болсын әрекет істеудің мүмкін еместігін олардың бәрі де бірауыздан қостады. Кеңесте Самниумды, одан соң Апулияны аралап, өздерінің езушілеріне қарсы көтерілгісі келген құл атаулыны жинауға шешім қабылданды.

Осы шешімді орындай отырып, Спартак өзінің қолын бастап, ешбір кедергісіз Бовианум арқылы Самниумға өтті де, сол арадан күндіз әр жерге аялдай отырып, Апулияға тартты.

Претор Орестің Фунди жанында жеңілгені туралы xaбар рим азаматтарының арқасына аяздай батты. Кеңеске жиналған сенат, алғашында адам күлерлік жанжал болып, енді рим қолының беделін түсінген күрделі соғыс көлеміне жетіп отырған бұл көтерілісті қандай жолмен жою мәселесін қарады.

Сенаторлардың не шешіп, не қойғаны құпия сақталды. Тек сол кеңес болып өткен күні түнде консул Марк Теренции Варрон Лукуллдің сенімді нөкерлерінің шағын тобын ертіп, ликторларсыз, шен белгілері жоқ бейсауат адамның кейпінде, Пренестин жолымен салт кеткені ғана мәлім болды.

Бұл мезетте Спартак өз әскерлерімен Венузия жанында лагерь ашып, жаңа екі легионға соғыс өнерін үйретіп жатты. Өйткені соңғы отыз күннің ішінде бұларға он мыңнан астам құлдар келіп қосылған болатын. Шаңқай түс мезгілінде Спартакқа Рим Сенатынан елші келді деген хабар жетті.

− Юпитердің найзағайына тәуба! – деді көздерінен қуаныш оты жарқ ете қалған Спартак. – Демек Рим Сенаты жексұрын гладиатормен сөзге келісуге арланбаса, онда латындардың десі әбден қайтқан болды ғой?!

Ол қоңыр жамылғысын иығына салып, шатыр алдындағы орындыққа келіп отырды да, деканға:

− Ал енді Сенаттың елшісін ертіп әкел, - деді.

Қасында төрт нөкері бар, елші преторийға келді; салт бойынша келгендердің көздері таңулы болғандықтан, олардың бесеуін де гладиаторлар жетектеп келді.

− Римлянин, сен біздің лагерьдің преторийсында, көсеміміздің алдында тұрсың, - деді декан өзін елшімін деп атаған адамға.

− Саламатсың ба, Спартак! – деді римлянин сесті және байсалды дауыспен, өзінше құрметпен сәлем беріп.

− Өзің де саламат боларсың! – деп жауап қайтарды фракиялық.

− Мен сенімен көзбе-көз сөйлеспек едім, - деді елші.

− Мақұл, оңаша сөйлеселік, - деді Спартак.

Бес ремлянинді алып келген декан мен солдаттарға қарап:

− Мыналарды қатардағы шатырға апарыңдар, көздерін шешіп, тамақтандырыңдар, - деді ол.

Декан мен гладиаторлар елшінің қосшыларын алып шығып кеткен соң, Спартак елшінің көзін шешті де, оған:

— Отыр. Болымсыз, жексұрын гладиаторлардың жасағына көз жіберіп, онымен танысуына болады.

Патрицийдан көзін алмастан, ол орнына қайта отырды, елшінің патриций екені, оның тогасының қып-қызыл матамен көмкерілуінен-ақ көрініп тұр.

Бұл келген, жасы елулер шамасындағы, етженді, сұңғақ бойлы, бәденді адам еді; бурыл тартқан шашын тықырлай алдырып тастапты; сырт келбеті тым маңғаз және асқақ жатыр. Көзі шешілісімен ол гладиаторлардың көсеміне байыппен қадағалап қарай бастады.

— Отырсайшы. Мынау сенің отырып үйреніп қалған құрметті жұмсақ орындығың емес — жайдақ скамейка, дегенмен, түрегеп тұрғаннан гөрі тәуір ғой.

— Құрметіңе рақмет, Спартак, деді патриций гладиаторға қарама-қарсы отырып жатып.

Сонан соң ол көзінің қиығын, биіктегі преторийден қарағанда алақандағыдай көрініп тұрған кең көлемді лагерьге аударды да, бұған өзінің қатты таңырқап қайран болғанын жасырып қала алмады.

— Ынтымақтың он екі құдайына аян!.. Кай Марийдің Секстийский Аквысы жанындағы лагерінен соң, тап мұндай лагерь көрген емеспін!..

— Е, қойшы!— деді Спартак кекесінмен.— Ол рим лагері емес пе, ал біз болсақ — жексұрын гладиатормыз.

— Мен мұнда сенімен дауласқалы, сені жексұрын көргелі немесе өзімді жексұрын көрсеткелі келгенім жоқ,— деді римлянин салмақпен.— Сен кекесініңді қой, Спартак; мен өзімнің шын қайран қалғанымды айтып отырмын.

Ол ветерандық көзімен айналаны тағы бір шолып өтті.

Сонан соң Спартакқа қарап:

— Геркулеске аян, Спартак, сен гладиатор болу үшін туған адам емессің! — деді.

— Мен де, өзің осы лагерьде көріп отырған бақытсыз алпыс мың адам да, өздерін зорлықпен құлдыққа душар етіп отырған миллиондаған адамдар да құл болу үшін туған емес.

— Құл ежелден бар нәрсе,— деді елші, басын шайқай түсіп, қынжылған пішінмен,— ол бір адам екінші адамға алғаш қару сілтеген күннен бастап келе жатыр. Өзінің жаралмышында адамға адам қасқыр; маған сенсең Спартак, сенің арманың ізгі жанның арманы, бірақ іске аспайтын арман; адамзат жаратылысының заңынша төрелер және оларға бағынышты қызметшілер болмай тұрмақ емес.

− Жоқ, бұл сияқты әділетсіз жіктеу ежелден болып келе жатқан нәрсе емес, - деді Спартак,− бұлар жердің жемісі оны мекендеген жанның бәріне бірдей жетпейтін болған күннен бастап пайда болды; егіншілік кәсібі үшін туған адам өз жерінің топырағын ұқсатып, сонымен өзіне қорек алудан қалған күннен бастап пайда болды; егіншілер арасында өмір сүрген әділет өзіне соңғы пана болған даласынан кетіп, Олимпке барып жоқ болған күннен бастап – ашылған аран, тыйымсыз нәпсі, дырду, зорлық, соғыс және масқаралық қырғын пайда болды!..

− Демек, сен адамдарды бұрынғы тағы күйіне түсірмек екенсің ғой?.. Сонда осы қолымнан келе қояды деп ойлаймысың? Өзінің бүкіл күш-қуатымен Рим Сенаты сенің жағыңа шыға қалған күнде де, ол сенің ойға алған бұл ісіңді салтанатқа жеткізе алмаған болар еді. Адам тағдырын өзгерту тек бір ғана тәңірінің ісі.

− Ал, − деді Спартак сәл ойланып, үн-түнсіз бірнеше минут өткізген соң, − сонда құлдың болуы да қажет нәрсе болып па? Байғұс гладиатордың бірін-бірі өлтіргеніне жеңушілердің қолшапалақтап мәз-мәйрам болуы да қажет нәрсе ме? Жыртқыш аңдарға ғана тән бұл сияқты қорлауық пен мейірімсіздік те адам табиғатымен ажырағысыз байланысты және оның бақытқа жетуінің қажетті шарты болып па?

Бұл сияқты бет қаратқысыз сұрауларды есіткен римлянин ләм-мимсіз, басын төмен тұқыртып ойға кетті.

Алдымен тіл қатқан Спартак, әңгімелеп отырған адамымен:

− Мұнда не үшін келген едің?..− деп сұрады.

Патриций басын жұлып алып:

− Мен Кай Руф Ралла дейтін всаднигпін. Екі бірдей тапсырма алып, консул Марк Теренций Варрон Лукуллдың атынан саған келіп отырмын, − деді.

Кекесінмен бе немесе сенбегендіктен бе, әйтеуір Спартак сәл ғана езу тартқандай болды да, рим всаднигінен:

− Оның біріншісі не? – деп сұрады.

− Фунди жанында болған шайқаста қолға түскен римляндарды ақы алып қайтарасың, сомасы туралы келісе жатамыз.

— Ал екіншісі?

Тәрізі, елші қысылды білем, жауап қатуға оқтанып аузын аша бере күрмеліп тұрып қалды да, ақырында:

— Алдымен сен бірінші ұсынысқа жауап бер,— деді.

Қолымдағы төрт мың адам тұтқынды, он мың йенам семсерін, он мың қалқан, он мың сауыт және қару-жарақ жасайтын таңдаулы дүкендерінде істелген жүз мың сүңгі берсеңдер қайтарамын.

— Қалайша? — деді не дерін білмей, қайран қалған Кай Руф Ралла.— Өздеріңмен соғысу үшін керекті қару-жарақты өздерін, бер дегенін бе, бұл... Осыны талап етесің ғой?

- Ия, тағы да айтайын, бұл қару-жарақтар жоғары сапалы болуы тиіс және бұлар жиырма күннің ішінде менің лагеріме жеткізілуін де талап етемін: онсыз бұл пір мың тұтқынды мен сендерге қайтара алмаймын.

Бұған қоса ол тағы да:

— Мен ондай қару-жарақты көршілес қалаларда жасатар едім, бірақ оған көп уақыт кетеді; бұл маған қолайсыз; менде соңғы күндері жасақталған тағы да екі легион бар, соларды бастан-аяқ қаруландыруым керек, сөйтіп...

Сөйтіп, деді елші шамданып,— сол себепті де сен бізден қару жарақ ала алмайсың. Біздің солдаттарыма тұтқында қалса, қала-ақ берсін! Біз римляндар, Музагет Геркулесінің ерлік аруағына сыйынамыз! Отанымызға зиянды, жауымызға пайдалы болып шығуы мүмкін іске еш уақытта баса алмаймыз. Біз құрбандықтарға да төтеп бере аламыз.

— Онда тіпті жақсы,— деді Спартак байсалды түрде,— жиырма күннен кейін сендер маған осы айтылған қару-жарақтарды қалайда жіберетін боласыңдар.

— О, Юпитерге тәуба!—деп дүрсе қоя берді Руф Ралла, ашулы кейпін жасыра алмай.— Менің не айтып тұрғанымды түсінбегенің бе? Айттым ғой, қару-жарақ ала алмайсың деп, ала алмайсың! Тұтқындарды жібермесең, жібермей-ақ қой...

— Жарайды, мақұл,— деді Спартак оның сөзін бөліп,— оны көре жатармыз! Ал, консул Варрон Лукуллдың екінші ұсынысы не, маған соны айт?

Ол тағы да мысқылмен езу тартты.

Римлянин бірнеше секундтай ләм-мимсіз қалды да, соңынан сайқал және бәсең дауыспен:

− Консул, саған соғысты тоқтатуды ұсынуды тапсырды.

− Оһо! – деді, мұны ерсі көрген Спартак. – Сонда қандай шарттармен тоқтатпақпыз?

− Текті жерден шыққан бір римлянка мен екеуің бір-біріне ғашық көрінесің.

Руф Ралланың бұл сөзін есіткенде көздерінде ашу оты лау ете қалған Спартак, орнынан ұшып тұрды; Осыдан соң бірте-бірте ашуын басып, орнына қайта отырды да, рим елшісіне сұрақты үсті-үстіне жаудыра бастады.

− Мұны кім айтады? Бұл жөнінде консулдың не білгені бар? Менің жеке басымдағы болымсыз сезімнен сендерге келіп кетер не бер? Оның соғысқа қандай қатысы бар? Сендер ұсынып отырған бітіммен оның үш қайнаса сорпасы қосыла ма?

Бұл сұрауларды естіп ұялғандай елші сүле соқтана, оралымсыз бірнеше сөздің басын қосып күбілжіген болды; ақырында, батыл тоқтамға келген адамдай, лепіре сөйледі:

− Сен Сулланың жесірі Валерия Мессаланы сүйесің, сені ол да сүйеді екен, осы сүйіспеншілікпен өзіне тағылған жаманатты жою үшін, Валерияға сенің әйелің бол деп Сенаттың өзі айтуға әзір; сүйгеніңе қосылған соң, консул Варрон Лукулл саған мынадай екі жолдың біреуін таңдаулы ұсынады,: егер ұрыс майданында ерлік көрсеткің келсе, онда Помпейдің қол астында квестор болып Испанияға барасың; ал егер тыйыш, жайлы тұрмысты аңсасаң, өзіңнің таңдауың бойынша, Африка қалаларының біріне префект болып барасың. Сулланың жарымен араңдағы қылмысты махаббаттан пайда болған нәресте Постумияны сонда ғана қолыңа алатын боласың; өйтпеген күнде ол Сулланың басқа балаларының – Фауст пен Фаустаның тәрбиешілерінің қарауына беріледі де, сен оған әкелік правосынан айрылумен бірге ешқашан оны иіскеп сүюден де күдеріңді үзетін боласың.

Спартак түрегеліп баяу дауыспен:

− Ал, сонда менің жолдастарым қайтпек? — деп сұрады.

Олар тарайды: құлдар өздерінің казармаларына, гладиаторлар — мектептеріне қайтып баратын болады.

− Cонсоң...— деді Спартак, сөздерін салмақпен анықай түсіп,— сонсоң... болған біткені сол ма?..

— Сенат бәрін де ұмытып, бәрін де кешіреді.

— Үлкен рақмет!..— деді гладиатордың көсемі кекесінмен.— Мұншалық неткен қайрымды, неткен мейірбанды, неткен ізгі еді, сенің Сенатың?

— Енді қалай? — деді Руф Ралла, асқақтап.— Жанжал шығарушы бұл құлдардың бәрін де Сенат креске керіп өлтіруге әмір ете алар еді, ал оның орнына, бәрін кешірсе, бұл тақияларыңа тар келе ме?

— Оһо!.. Кең келіп жатыр десең де болады!.. Сенат жарақты жауды, онда да жеңімпаз жауды кешіреді екен ғой!.. Шынтуайтында, теңдесі жоқ мейірбандық екен, бұл!

Сәл кідірістен соң, ол күйзеле:

− Mен өмірімнің ceгіз жылын сарп етіп, ақыл-ойым мен жігер-қайратымды қасиетті және ізгі іс жолына жұмсағанда, барлық бөгеттерді ерлікпен жеңіп, бастағы бақытсыздық іс табыстырған алпыс мың жолдасымды қарулануға шақырып, оларды жеңіске жеткізгенде, күндерде бір күн оларға осының бәрін: «Сендердің жеңіс дегендерің — жеңіліс, бостандықты жеңіп алуға бізде дәрмен жоқ, енді қожаларына қайтып барып, бұғауды қайта киіңдер», деу үшін істеген болдым ғой. Ал, пер гладиаторлар менің айтқан ақылыма, қиылуыма қарамастан, тарамай қойса қалай болады?..— деді.

− Онда... - деді мүдіріп қалған рим пагрицийі төмен қарай, тогасының етегін ұмаштай түсіп,—онда... бұл бақытсыз адамдар үшін тек қана пайдалы іс істеуші сен сияқты тәжрибелі қолбасыға... қолды қиын жерге бастап апарудың... орайын келтіру қиын емес... әрқашан да оңай...

— Консул Марк Теренций Варрон Лукулл өз легиондарымен,— деді жүзі қуарып, көздері ұшқын атқан Спартак,— оны сол арада қоршап алар еді, құлдардың бәрі де ыңсыз-шыңсыз беріле қояр еді. Сонда консулдың жеңіс даңқына оп-оңай не бола кетуіне де болар еді. Солай емес пе?

Римлянин басын онан әрі тұқырта түсті.

— Мұным рас емес пе? —деп Спартак ақырып жібергенде, Руф Ралла селк ете қалды.

Спартактың бетіне жалт қараған елші, фракиялықтың көздерінде лаулаған ашу отын көргенде лажсыз екі адым кері шегініп кетті.

− Олимптің құдайларына аян! — деді гладиатор десті және айбарлы пішінмен.— Жексұрын гладиатордың халықаралық правоны сыйлай білетіні үшін сен өзіңнің желеп-жебеуші құдайларына тәуба келтір. Сенің мұнда елші болып келгеніңді білемін..- өзіңнің Сенатың, халқың сияқты, жалғаншы, қара ниетті сен де маған ең осал жерімді аңдып келген екенсің!.. Сен бетпе-бет соғыста қолың жетпеген жеңіске алдаумен не болу үшін сүйген жардың ғашығы, сәбидің әкесі мен сияқты адамды сатып алмақсың?

− Эй, варвар!—деді ыза болған Руф Ралла, екі адым кері шегініп, Спартакқа шатынай қадала қарап.— Кіммен сөйлесіп тұрғаныңды ұмыттың білем!

Жоқ, рим консулы, Марк Теренций Варрон Лукулл қайда, кіммен сөйлесіп тұрғанынды сен ұмытты! Жексұрын! Арсыз! Мен сені танымайды деп ойлаған боларсың? Сен мұнда, менің жүрегімді өз басыңның дәрежесінде кесіп-пішіп сатып алу үшін жалған атпен келдің. Малғұн! Жоғал!.. Кет Риміңе... Жаңа легиондарыңды жинап, менімен ашық майданда белдесуге кел. Егер дәл қазіргідей, менімен бетпе-бет келуге шамаң жетсе, осы арамдық ұсыныстарыңа сай жауапты менен сонда аласың.

Сондағы сенің сенгенің не, желөкпе ақмақ?—деді консул Варрон Лукулл, ашықтан-ашық жеккөрушілікпен – бізді легиондарымызбен әлі де ұзақ уақыт белдесуге шамам жетеді деп үміттенемісің? Сен құдіретті Римді шынымен біржолата жеңемін ден дарақыланамысың?..

- Мен осынау бақытсыз құлдар бұқарасын Италиядан алып кетіп, өз елдерімізге барған соң, ондағы барлық езілген халықтардың қаһарын сендерге қарсы төгіп, сендердің заңсыз, озбыр үстемдіктеріңді біржолата жоюдан да үміттімін.

Осыны айтты да, ол оң қолын сілтеп, консулға табаныңды жалтырат деген ишарат білдірді.

Варрон Лукулл кетіп бара жатып:

— Майдан даласында көріселік,— деді.

— Тек құдай соны нәсіп етсін... Бірақ мен мұныңа сенбеймін.

Лукулл преторийдан кетіп қалған еді, Спартак оған:

— Құлақ сал, рим консулы... Қолдарыңа түскен менің біраз солдаттарымды креске шегелеп өлтіргендеріңді білемін және гладиаторлар жөнінде сендер, римляндар, халықаралық правоны танымайтындарыңа көзім жетеді. Сондықтан мен саған мынаны ескертемін: егер жиырма күннің ішінде өзім айтқан қару-жарақтар мен сауыт-саймандар осында, менің лагеріме жеткізілмесе, қолымдағы төрт мың солдаттарыңды мен де шегелеп өлтіремін,— деп дауыстады.

— Не дейсің? Бұл күш саған қайдан келді? — деді ызалы консул, қанын ішіне тартып.

— Сендер сияқты, қасиеттен жұрдай, ешнәрсені сыйлай білмейтін адамдарға қарсы не істесе де рауа... сендер жүрген жерде масқаралықтан, өлімнен, қырғыннан басқа дәнеңе жоқ... Бар, жүре бер!..

Ол консулға тағы да қараңды батыр деп бұйырды.

Жалғыз қалған фракиялық азапты және ауыр ойға шомып, шатырының алдында ерсілі-қарсылы ұзақ жүрді де қойды. Сонан соң, ол Криксті, Граникті, Эномайды шақырып алып, оларға консул Теренций Варрон Лукуллдың жасаған ұсыныстарын, өзінің Валерияға деген қасиетті махаббатынан басқаны, тегіс баяндады.

Спартактың бұл ізгілігін қолбасылардың үшеуі де мақұлдады, өздерінің жауынгер досы және жоғарғы көсеміне көңілдері толып, ерекше сүйсініспен тарады.

Қас қарая Спартак өзінің шатырына енді. Сауыт-сайманын шешті де, ложасына құлай кетті. Ол көп уақытқа дейін дөңбекшумен жатып, кеш ұйықтаған еді, шырағданды сөндіруді де ұмытып кетті.

Әруақыт мойнында жүретін Валерияның медальонын қолына қыса ұстап ұйықтағалы екі сағаттай болған еді бір мезетте әлдекімнің аймалап ернінен ұзақ сүюімен оянып кетті. Ол ұйқысын ашып, төсек үстіне отырды да:

— Бұл қайсысың? Кімсің? — деп сұрады.

Спартак өзінің қарсы алдында жүгініп отырған Эвтибиданы көрді, сүйріктей қолдарын қусыра отырған қыз жалбарынып сыбырлай бастады:

— Ая мені, Спартак, ғашықтық дерті жегідей жеп барады!..

— Эвтибидамысың? - деді таң-тамаша болған гладиатордың көсемі, медальонды бұрынғыдан да бетер қыса ұстап — сен мұнда неғып жүрсің? Қалайша келдің?

− Мен түн баласында – осынау бұрышқа тығылып, сенің ұйықтағаныңды күткелі бірсыпыра болды. Ұйықтасымен төсегіңнің жанына келіп сенің нұрлы жүзіңе қарап, жас төгумен болдым. Саған деген үмітсіз ғашықтық меңдетіп, ақылынан адасқан кәріп жандай болғалы, міне бес жыл болды. Сен сыртқа тепкен мен бейбақ, шамамның келгенше бейнеңді ойымнан мүлде шығаруға тырысып бақтым. Онымнан ештеме шықпады. Мүсірке мені!.. сыртқа теппе, Спартак; егер менен жеріп, тағы да сырт айналатын болсаң, онда мені неден де болса тайынбай, нағыз тағылық, нағыз сұрқиялық іс істеуге душар етесің!..

Ғашық қыз Спартактың қолын ұстай алып, оны үсті-үстіне сүйе бастады. Бұл сияқты күшті ашналық пен отты сөздердің жалыны шарпыған Спартактың жүзі бір жанып, бір қуарумен тұрды: өнебойы шымырлап кеткен ол, Валерия мен Пастумияның шаштары түйілген медальонды барынша қыса түсті; асқан сұлу грек қызының сиқырлы арбауына төтеп берерлік күшті ол тек бойтұмардан ғана тапқандай еді. Ақырында, ол қолын ақырын тартып алды да, басалқалық мейріммен қызға:

− Сабыр... сабыр ет... бейкүна жан... Менің сүйген жарым, онан туған балам бар. Ал, Спартакта бір ғана тілек бар екенін өзің білесің, ол өмірін езілгендер ісіне берген және сол істің жолында өледі. Сондай-ақ ол ешуақытта да басқа әйелді сүймейді... Сондықтан мен туралы ойдың қандайынан болсын без, ғашықтықты сөз етуді доғар.

− О, хорсымбатты Эринния!—деп дауыстап жіберді долданған Эвтибида, тістерін қайрай түсіп, дәл осы сәтте Спартак та одан жайымен сытылып шыға бастаған еді. Ол Валерия ғой, өркенің өспегір, Валерия... Сені менің құшағымнан айырған сол...

— Бикеш! — деді ашулы Спартак, ызғарлы пішінмен.— Шық шатырымнан және енді қайтып бұлай қарай қия басушы болма; ертеңнен бастап сен басқа да контуберналийлермен бірге Эномайдың қарамағына барасың.

Куртизанка қыз басын төмен салбыратып, өксігін сыртқа шығармас үшін өз қолын өзі тістеген күйі, аяқтарын баяу басып шатырдан шығып жүре берді. Спартак медальонды ашып, ондағы екі жөргем шашты қайта-қайта сүйіп, мауқын басты.





XVI ТАРАУ. ҚЫЗ АЯҒЫНА БАС ҰРҒАН АРЫСТАН. САЗАЙЫН ТАРТҚАН ҚАНІШЕР

Эвтибида анау-мынау әйел емес-ті; ондағы ақыл-ой нәпсіге бағынатын, ал нәпсі дегеніңізде шек болмайтын. Балаусадай жас кезінен-ақ жүгенсіз кеткен патрицийдің әмірімен, барып тұрған жиіркенішті думанқой былапыт жолға түсіп, әйел жүрегін сақтаушы өте-мөте бекем екі бірдей қасиеттен — ұстамдылық пен бой бағудан жұрдай болған-ды.

Ол нәпсіге тиымсыз жан еді: ақыры немен тынарына да қарамастан, ойына алғанын не де болса істеп тынатын; басқаларға зияны тие тұрса да, өз тілегін орындауды сыйғылықты нәрсе деп білетін де, мызғымас табандылықпен, қайтпас жігермен әрқашан өзінің дегеніне жетпей қоймайтын.

Өмірдің рақатын армансыз көрген, асқан дәулетті, Римнің бай патрицийлері мен өте-мөте тыраш мырзалардың еркесі болған бұл қыз, Спартакты күш-қайраты мен ерлігі әбден кемеліне келіп, цирктегі қанды қырқыстарда жеңіп шығып жүрген шағында көрді. Нақ сол кезеңде ол үшін өмір ешқандай игі шексіз, көңілсіз тартып, оған қуаныш атаулыдан күдер үздірген-ді. Спартакты көргеннен-ақ мұның оған көңілі кетті, ашыналық арманыма жете қоярмын деп ойлады, сөйтіп алабыртпа сезім толқынында, өзін әбден ығыр еткен сүрең өмірдің шырқын бұзуға дөп келген бұл жаңа махаббат күшіне елти бастаған болатын.

Бірақ ойда жоқта бұл бағытта кедергілер кездесіп, өзіне Спартактың бұйырмайтынын көріп, сүйген адамына басқа бір әйелдің таласып жүргенін білген соң, куртизанканы күшті қызғаныш билеп алған-ды; оның қаны қайнап, соқпалы көңіл күйі өлердей құштарлыққа айналды да, Эвтибида сияқты сайқал, уытты және тайынбас жанның басындағы ол құштарлық асқына-асқына өзінің ақырғы шегіне жетті.

Бұл адамды мүлде ұмытпақ болып куртизанка сапар да шегіп көрді. Бірақ тиымсыз бетімен кеткендік думан да, сапар да оны сәтсіз ашыналықтан құтқара алмады. Спартак туралы ой қайда барса да оның қыр соңынан қалмай, жанын улаумен болды. Сонан соң гладиатордың жүрегін тағы да бір сынап көруге бел байлаған-ды.

Олар алғаш кездескеннен бері төрт жыл өтті; Валерияны Спартак ұмытатындай болды, бәлки ұмытқан да болар, сондықтан Эвтибида фракиялықты өзіне қаратып, барлық байлығын алды да, салып отырып гладиаторлардың лагеріне келді, жүрегіне соншалық күшті от салған адамға шығыстың күңі өкімінде бүтіндей берілмек болды.

Егер Спартак құшақ жайып қабыл ала қалса, ол бақытты болар еді, және кім біледі? Бұл адамның сүйіспеншілігіне ие болу үшін қандай да болса ізгілік және өжеттік іс істеуге қабілетім жетеді деп сенгендіктен ол жақсылық жағына бәлки ауыса да салар еді.

Ол күтті, үміттенді, бірақ алдайды да... Спартак оның тауанын екінші рет қайтарды... Ашулы қыз гладиатордың көсемінің шатырынан жас жуған өңі бұзалаңдап, жүрегі сыздап, көздері шатынаған пішінде сенделіп шықты.

Ол мең-зең болған күйі, үн-түнсіз меңіреу лагерьді кезді, шатырлардың тіреулеріне сүрініп, мұны да сезбестен, аттар тұрған жерлерді қоршай құрып тастаған кермелерге барып соғылумен болды.

Қыздың аппақ қардай денесін тітіренте түршіктірген таңертеңгі ызғырық және өкпек жел оны бұрынғы қалпына келтіріп, есін жинатқандай болды. Пеплумына орана түскен Эвтибида сандырақтап немесе есінен танып тұрғандай-ақ, айналасына қарап, өзінің қайда тұрғанын бағдарлауға тырысты. Қолының қанап қалғанын көріп, оны өзінің аямай-ашымай тістелей бергенін түсінді. Эвтибида тоқтай қалып, көгілдір көздерін көкке қадап, қан болған қолын жайып, бұл сияқты қорлау мен азап үшін өзіндегі қайнаған өшпенділіктің барлық күшімен кек алуды көктің құдайлары алдында ант етті. Қолын жуған қан үшін ол, Спартактың басын кектің және тамұқтың құдайларына бағыштады.

Келесі күні Спартак Эномайға өзінің контуберналийлерінің бірін оған қызметке жіберетінін хабарлады.

Эномай бұған таңырқаған жоқ бірақ өзінің қарсы алдына келіп тұрған Эвтибиданы көргенде германдық қайран болды, өйткені мұны Спартактың сүйгені деп санайтын.

— Қалайша? Сенбісің? — деп дауыстап қоя берді, айран-асыр болған германдық Спартактың менің қарамағыма жібердім деген контуберналийі сен бе едің?..

— Мен... нақ менің өзім! —деді жүдеу жүзінде ауыр жапа мен ашу ізі сайраған қыз.— Соншалық неменеге таңырқадың?

— Өйт... өйткені сен Спартак үшін бағалы адамсың...

— Эһ!—деді қыз кекесіндей езу тартып.— Спартак— ізгі адам емес пе, тек біздің ісіміздің салтанат құруынан басқа ештеме ойламайды.

— Дегенмен, сенің шын ару, Греция топырағында дүниеге келген әйел аттының ішіндегі ең аруы екеніңді оның түсінуіне мұның кедергі болуы тиіс емес қой.

Эвтибиданың сұлулығы Эномайды есінен тандырса керек: аю қолға үйреніп, тұрпайы, тағы адам қайрымды жанға айналып сала берді.

— Сен маған өзіңнің махаббатыңды ұсынбас па екенсің? Мен мұнда өзімізді қанаушыларға қарсы шайқасуға келдім және осындайлық қасиетті іс үшін өзімнің бүкіл дәулетім мен махаббатты алданыштарымды қалдырып шықтым, Сергектік пен ұстамдылықты Спартактан үйрен.

Бұл сөздерді асқақтай айтқан қыз, жалт бұрылған күйі контуберналийлер тұратын көршілес шатырға қарай беттеді.

— Әлемге ана болған хорсымбатты Фреяның аруағына аян, мына қыздың сұлулығы мен токоннарлығы ең сұлу және тәкаппар деген валькириялардан бір де кем емес екен! — деді Эвтибиданың сұлулығы мен қылығына таңқалған Эномай.

Эвтибиданың бұл арада германдықтың сүйіспеншілігіне ие болуға тырысатынын түсіну қиын емес. Алайда, мұны қандай мақсатпен істеп жүргенін кім айтып бере алады? Бәлки бұл махаббат оның ойға алған кек алу әрекетінен аулақ та емес болар? Бірақ қалай дегенмен де, асқан сұлу және еркекті өзіне тартуға келгенде, соншалық сайқал Эвтибида сияқты әйелге, ақкөңіл, аңға германдықты қақпанға түсіру қиын емес екені айқын еді. Азғантай ғана уақыттың ішінде Эномайды кәміл игеріп, билеп-төстеді де кетті.

Бұл мезгілде Спартак Венузия жанындағы лагерьде жаңадан құрылған екі легионды тыным алмастан соғыс өнеріне үйретумен болды. Консул Марк Теренций мен Спартактың арасында болған әңгімеден соң он сегіз күң өтісімен, тұтқындағы төрт мың солдаттың төлеуі — он мың сауыт-сайман, қалқан, семсер мен сүңгі гладиаторлардың лагеріне жеткізілді.

Соңғы екі легионды қару-жарақтандырып болысымен, Спартак Венузиядан шығып, Апулияға аттанды. Одан Римнің Адриат теңізіндегі ең маңызды және үлкен соғыс порты Брундизиумға дейін барды.

Екі айға созылған бұл жорық кезінде римляндар мен гладиаторлар арасында айтарлықтай бірде-бір шайқас болған жоқ, өйткені Спартак келіп енгенде кейбір қалалардың көрсеткен болымсыз қарсылығын елеулі шайқас деуге тұрмайтын еді, бұл қарсылықтарды ол лезде-ақ басып тастап отырды.

Өте берік бекіністі Брундизиумды алуға әрекет жасамай-ақ, Спартак Гнатия маңынан лагерь ашып жатып қалды. Өз әскерін құнарлы, өрісі кең, мыңғырған малды бұл провинцияны ол қыстап қалмақ болды.

Бұл кезде гладиаторлардың көсемі соғыстың барысын мүлде өзгерту үшін не істеу керек екенін ойластырумен болды. Өзі әбден қабырғасына кеңесіп болған соң, өзіне тікелей бағынатын әскербасыларды соғыс кеңесіне шақырды. Гладиаторлар лагерінде бұл маслихаттың сырын бірде-бір жан сезе алмауына қарағанда, онда аса маңызды қарар қабылданғаны даусыз сияқты.

Маслихаттан соң сол түні қару жарағын тастап, пеплумге жартылай оранып алған Эвтибида, арқасы мен омырауын жартылай жалаңаштап өзінің шатырындағы скамейка үстінде отырды.

Тіреуге қыстырылған кішкентай мыс шырағдан шатыр ішіне болар-болмас сәуле беріп тұр.

Сонша болған жоқ, шатырға кіреберіс есіктің алдынан германдықтың еңгезердей алап денесі де көрінді. Венераның шіркеуіне, ол Эвтибиданың шатырын осылай деп әзілдейтін, тұқыра еңкейіп кіріп келе жатты.

Шатырға кіре бере, грек қызының алдына жүгініп отыра кеткен алып, оның қолдарын ерніне төсеп тұрып:

− О, хорсымбатты Эвтибида! – деді.

Біріне-бірі қарама-қарсы жақын келген бұл екі адамның бас бітімі бір-біріне ұқсамайтын еді: Эвтибиданың реңсіз, тотықты бет пішініне үйлесер емес; Эномайдың дудыраған шашы мен қаба сақалы асқан сұлу куртизанканың сарғыш бұрымдарының шырайын бұрынғыдан бетер арттыра түскендей.

— Мәслихатта ұзақ әңгімелестіңдер ме?— деді Эвтибида, аяғына бас ұрған, еңгезердей германдыққа жылы шыраймен, жайраңдай қарап...

— Көп әңгімелестік... бірақ,— деді Эномай,— маған сенер болсаң, осы мәслихат деген-ақ мазамды әбден кетірді: мен — ұрыстың адамымын, Тордың найзағайы куә, осы жиылыс дегендерді суқаным сүймейді.

— Спартак та ұрыстың адамы емес пе, егер ерлікке сақтық серік болса, бұл біздің ісіміздің салтанат құруы үшін пайдалы да болмақ.

— Пайдалысы пайдалы, мен бекер демеймін... бірақ маған салатын болса, мен Римге тура тартқан артық дер едім...

− Бұл есуастық қой!.. Мұндай тәуекелді біз санымыз екі жүз мыңға жеткенде ғана жасай аламыз.

Екеуі де сәл уақыт тым-тырыс қалды. Эномай грек қызына емірене, жылы жүзбен қарады. Эвтибида да сүйетін адамсып, оны ойнақы мінезбен арбап аялай түсті.

— Сөйтіп, сендер,— деп сұрады Эвтибида, бейхабарсып,— бүгінгі кеңесте маңызды және зор істі талқыға салған боларсыңдар?

− Солай... маңызды және үлкен мәселе... Спартак, Гранин, Крикс... сөйледі...

− Әлбетте... сіздер көктемгі соғыс қимылдары жоспарын талқылаған болдыңдар ғой?

— Олай да емес... Бірақ, біздің шешкендеріміздің бұған тікелей байланысы бар. Талқылағанымыз... ой! — Ол сөзін кенет тоқтата қойды.— Айтпақшы, не шешілгенін ешкімге айтпау жөнінде біз бір-бірімізге қасиетті ант беріскен едік-ау. Ал, мен қазір, саған бәрін де бастан-аяқ көкіп қоя жаздаппын...

— Несі бар, сен өздеріңнің жоспарларыңның жайын, менімше, жауға айтып отырған жоқсың ғой деп ойлаймын?

— О, қадірлі Венерам... Мен саған өзіміздің не шешкенімізді айтпағанда, сенбегендігімнен дейсің бе, мұны?

— Қалғаны сол ғана еді! — деді грек қызы.— Дельфа Аполлоны куә! Езілгендер ісі үшін қолда бар байлығымды сарп етіп, бостандық жолындағы күрескер болу үшін ләззатқа лық толы сән-салтанатты тұрмысты тастап келгеннен соңғы жерде, сен менің берілгендігіме қалайша күдік тудырмақсың!

− Бұдан мені Один сақтай көрсін!.. Мен сені періштедей сұлулығың үшін ғана емес, сонымен қатар ізгілік қасиетің үшін де есі-тұсым қалмай, жалындап сүйетініме сенуіңе болады. Сені сыйлайтынымды, құрметтейтінімді содан біл, тіпті берілген антқа да қарамастан, болған істі саған ету мен үшін дәнеңе де емес.

− Қой, айта көрме, керек емес! — деді қыз германдықтың сылап-сипауынан суси, бұрынғыдан да бетер шамданғансып.— Сендердің құпияларыңда менің не жұмысым бар? Бұл жөнінде бірдеңе білейінші деп отырғаным жоқ, ештемеңнің де керегі жоқ. Мен антыңды бұзуыңды, біздің ісімізге опасыздық жасап алуыңды тілемеймін. Егер сен маған сенген болсаң... сыйлаған болсаң... өзін айтқандай, сүйген болсаң... бұл антың сен үшін, өз аузыңнан менің жанымның тынысы, өмірімнің өзегісің деген адамың үшін емес, басқалар үшін екенін түсінген болар едің. Сен менің адыра қалған ажар-көркімді ғана сүйеді екенсің... Менің аймалап сүйгеніме ғана ынтықсын... сенен тұрақты, таза махаббат табамын деген үміт алдамшы... бір көрген түс екен!

Эвтибиданың даусы бірте-бірте дірілдеп, ақырында өтірік өксіп, ағыл-тегіл болып жылауға басты.

Осы сияқты сиқырлы әдіс-айлалармен Эвтибида ақыры дегеніне жетті. Қыздың буына жығылған алып оның қолынан, аяғынан түк қалдырмай сүйгілеп, кешірім сұрады және одан күдіктенбейтінін айтып, ант-су ішті; шын және жалынышты сөздермен алғаш көргеннен-ақ оны өз басынан артық жақсы көргенін айтып бәйік болды. Грек қызы мені қорладың деп қасақана бұлан-талан болып, ешнәрсені білгім келмейді деп қарысып болмаған соң, оған мені тыңда деп жалынып жігі-жаппар болды. Бұдан былай өз басы жасырын сақтауға ант берген құпияның қандайы болсын, өзімен бір жан, бір тән Эвтибидадан басқалар үшін ғана құпия болатынын айтып сендірмек болды.

Бұдан ары ол мәслихатта не талқылағанын қызға қысқаша баяндап та шықты. Спартак борышқа белшеден батқан, өзгеріс туғызуға, бүлік шығаруға әзір отырған рим жастарының бір бөлегін гладиаторлар жағына арту қажеттігін дәлелдеді. Гладиаторлардың қолын басқа руды сұрап Катилинаға ертеңнен бастап сенімді елші жіберілмек болды, бұл тапсырманы орындауды Рутилий өз міндетіне алды.

Дегеніне жеткен Эвтибида, бұдан әрі тағы да біразға дейін торсаңдай келіп, бір мезетте күлім қағып Эномайға қарады. Бұл уақытта Эномай жермен жексен болып жатып қалған еді; Эвтибиданың аяқтарын өзінің басына қойып:

- Міне... Эвтибида... көрдің бе, мен сенің құлыңмын... таптай бер мені.... басымды аяғыңа жастық еттім...

- Тұр... түрегел, сүйікті Эномай,— деді куртизанка дегбірегенсіп, сайқал үнмен,— тұр, сенің орның бұл ара емес... тұр, бер таман, менің жүрегіме жақын кел.

Осылай деді де, гладиаторды аялап, өзіне қарай тартты. Орнынан атып тұрған алып, қызды үсті-үстіне құшырлана қысып сүйген шақта, куртизанка булығып өліп кете жаздады.

Тіл қатуға дәрмені келісімен-ақ Эвтибида:

- Енді... мені босат... күндегідей аттарымды көріп және оларды Ксенократтың қалай күткенін байқауға барайын. Лагерь тыйышталғаннан кейін... тағы да көріселік... Түннің тыныш мезгілінде, әдеттегідей осында соғарсың... Бірақ, есіңде болсын, біздің махаббатымыз жайында тірі жанға жақ жазушы болма. Ешкімге де... Әсіресе, Спартакқа сездірме.

Эвтибиданы құшырлана соңғы рет сүйді де, Эномай өзінің шатырына қарай кетті.

Бірнеше минут өткен соң, қыз да тысқа шықты. Бүкіл өмір бойы өзіне біржолата берілген екі қызметшісінің шатырына беталған қыз өзіне өзі:

— Несін айтасың!.. Табылған ақыл екен!.. Алпыс мың құлды бастауға Катилинаны қою, қолды да және көтерілістің өзін де кемеліне келтіру деген сөз... Онда Римнің атақты және батыл патрицийлары да онымен ере келеді... Бәлки Тибр жағалауларындағы бүкіл қарашоғыр онымен бірге көтерілер де... Сөйтіп, құлдардың сәтсіздікке байланған көтерілісі аса қауіпті азамат соғысына айналып, оның ақыры мемлекет конституциясын түбірімен өзгертіп тынуы да ықтимал... Катилина тұрғанда Спартак ықпалдан қол жуулы болады деп ойлауға да болмайды, өйткені Катилина ақылға кемеңгер адам, бұл тағы топқа Спартаксыз бір күн де басшылық ете алмайтынын ол түсінеді. Жоқ!.. Жоқ!.. Бұл менің жоспарыма келмейді екен... және онда Спартак та дегеніне жете алмайды! — деп келе жатты.

Осы сияқты сан-сапалақ ой соңында өз қызметшілерін шатырына келді де, Кеснократты оңаша алып шығып, онымен грек тілінде сыбырласып сөйлесе бастады.

Келесі күні алакөбеде астында апулий жылқысының тегі ұшқыр торы аты бар, үстінде қарапайым шұға туника, оның сыртынан кең қоңыр плащ киген, басында шұға қалпағы бар, әрі көрікті, әpi келбетті бір жас жігіт Гнатиядан Бариумға қарай консул жолымен желе жортып келе жатты. Кездесе қалғандар болса, мұны үстіндегі киіміне және сырт бейнесіне қарап, Бариум базарына кетіп бара жатқан ауқатты дихан деп түсінгендей еді.

Жолаушы үш сағаттай жол жүріп келді де, ат шалдырмақ болып тоқтады.

— Аманбысың, дос,— деді ол станция иесінің малайына, атының шаужайынан ала бергенде. Бұдан кейін ол үйден шығып келе жатқан екі беті шиқандай, жуан қарын біреуге де:

— Сені және үйіші, бау-шарбағыңды құдайлар желеп-жебей берсін! —деді.

— Сенің де жортқанда жолың, қыдыр жолдасың болсын! Ұзақ жолдан соң аздап ат шалдырып демалатын боларсың?.. Асыл текті, мына апулий атыңның алыс жол танабын қуырып келгені көрініп-ақ тұр.

— Мұның тынбастан жортқанына алты сағат болады,— деді жолаушы. Бұдан кейін іле-шала ол тағы да:— Менің апулий атым саған ұнады ма? Сұлу-ақ жылқы емес пе? — деп сұрады.

— Құрметті Пегастың қанаттарына аян, бұдан өткен келісті атты ешқашан көрген емеспін!

- Жануар... Бір айдан соң қандай күйге түсеріңді кім білсін!—ден күрсініп қойды жолаушы, станция иесінің үйіне кіріп бара жатып.

Үй иесі оған бөлменің қабырғасын іргелей тұрған столдардың бірінің жанынан орын алуды ұсынды.

— Бірдеме жеп қарбытатын боларсың? Атыңды соншалық неге мүсіркедің?.. Жасамыс формий шарабын ішерсің? Юпитердің нектарымен парапар шарап... Қойдың сұр санынан қуырдақ қуыртсам қайтеді? Бұл әрі жұмсақ, әрі ғазиз енесінің емізген сүтіндей тәтті ет...

Үй иесінің бұл мылжың сөздерін жаңадан тағы бір жолаушының келуі бөліп жіберді. Бұл жасы қырықты қусырған, қоңырқай жүзді, бойшаң нық денелі, көсе біреу еді. Киім бейнесіне қарағанда, дегдары және бай семьның қызметшісі немесе еркіне қоя берген адамы деуге болатындай.

— Жортқанда жолың болсын!—деді станция бастығы үйге кіріп келе жатқан жолаушыға.— Алыстанбысың? Аялдап тамақ ішетін шығарсың?.. Қойдың сүбесінен қуырылған қуырдаққа қалай қарайсың?.. Енесі пақыр жайылған балаусадай жас ет? Сен ұзақ және суыт жүріп келгенсің ғой? Тәрізі алыстан келе жатқан боларсың? Құдіреті күшті Юпитердің дастарқанындағы нектарынан кем түспейтін, көптен бері жатқан жасамыс формий шарабын келтірейін... Отыршы, өзің де өте шаршаған шығарсың...

Соңғы келген жолаушы стол басынан орын алып, үй қожасы ас үйге кетті.

− Мына префиканың құлақты сарсытқан езбалдағынан құтқарғаны үшін ұлы азат етуші, құдіреті күшті Юпитерге рақмет,— деді алғашқы жолаушы.

— Шын, нағыз барып тұрған көк мылжыңның өзі екен,— деді еркіне босатылған адам.

Екі жолаушының арасындағы сөз осымен тынды.

Дәл сол мезетте, еркіне жіберілген жолаушы әлдеқалай бір ой соңына еріп кеткендей еді, апулий диханы, стол үстінде жатқан пышақты секіртіп ойнай отырып, ананы бастан-аяқ бажайлап қарап шықты.

Бір мезет болғанда, айтылмыш қуырдағын алып үй иесі келді, екі жолаушы қуырдаққа оптыға бас қойды.

— Сөйтіп,— деді апулий аттың иесі қуырдақты жайғап болған соң,— менің атым саған ұнады ғой?

— Геркулес куә! Ұнады ма қалай? Әрине, ұнады: қабырғасы делдек келген нағыз қаз мойын, желаяқ, әрі мүсінді, әрі уытты, апулий жылқысының тегі көрінеді... Есіңде болсын...

— Атымды саған тастайын, жиырма аттан бір ат таңдатамысың?

— Қырық аттан таңдатайын, мырза, қырық аттан, өйткені менің станциям сорлы станция емес, маңдайалды станция... есіңде болсын...

— Ат қораңдағы қырық, жүз, тіпті мың аттан бір ат беремісің дедім ғой мен саған? — деп ақырды апулий адамы ашуланып.— Эскулап тіліңді кескір екенсің, бір!

− Аһ!.. Солай ма... ендеше мен айтайын... байырғы атымды... әдемі екен деп... өзім сырын білмейтін атқа... айырбастау, - деді станция иесі ұнатпаған пішінмен, құлағының түбін қасып, − маған онша тиімді соға қояр ма екен... айтпақшы, есіңде болсын, осыдан бес жыл бұрын дәл осындай бір оқиғаға кездесіп, аузымның күйгені бар еді...

— Мен де атымды саған берейін деп отырған жоқпын. Мен оны кепілге қойып кеткім келеді... Осыдан келесі станцияға дейін бару үшін сен маған аттарыңның бірін бересің, ол атты сол станцияға тастай беріп, одан басқа ат мінсем, сөйтіп өзімнің ойға алған жеріме жеткенше осылайша ат алмастырып отырсам деймін. Сонда мен Аяқсымды қайтқан сапарымда алар едім. Менің торымның аты осылай.

— Ендеше, ол үшін зәредей де қам жеме! Өзің қайтып келгенше, атың семіріп, жұнттай болады да тұрады, Аттың бабын мен жақсы білемін... Ал сен тым асығыс көрінесің, сапарың алыс болды ғой? Беневентум барарсың?

— Мүмкін,— деді жолаушы, жымиып.

— Немесе, тіпті Капуяға барарсың?

— Мүмкін!

— Кім біледі, сен әлде Римнің өзінен барып бір-ақ шығарсың?

— Мүмкін!

Осыдан соң екеуі де тына қалды.

— Кәне, одан да достық үшін мынадан ауыз тиші,— деді дихан жымия күліп, қайрымды адамға өзінің шарапқа толы ыдысын ұсына беріп.

− Сапарың оң болсын, есен барып сау қайтуың үшін,- деп станция иесі шараптан бір-екі рет қылқ еткізді де, ыдысты қонағына қайта ұсынды.

Ыдысты оның қолынан алмастан анау:

— Енді ана жолаушыға ұсын, оның денсаулығы үшін алдымен өзің іш,— деді.

Бұдан әрі ол жолаушыға қарап:

— Менің байқауымша, сен еркіңе жіберілген адам боларсың? — деді сөзін жалғап.

— Дұрыс айтасың! — деп мақұлдай кетті еңгезердей жолаушы.— Манлий Империоз әулетінің босатқан адамымын.

− Ежелгі аты шулы тұқым ғой, ол!—деді станция иесі.

− Көтеріліс жасаушы гладиаторлардың келуімен байланысты Брундизиум жанындағы вилласының тартқан зиянын Тит Манлийға хабарлау үшін Римге кетіп барамын.

− Ал!.. Гладиатор деймісің! — деп күңк ете қалды, тұла бойы түршіге жөнелген станция иесі.— Статор Юпитер үшін... Соларды ауызға ала көрмеші. Осыдан екі ай бұрын Брундизиумға қарай, осы арамен өтіп бара жатып, олардың үрейімді ұшырғаны әлі есімде.

- Қарғыс атқан көсемімен қоса оларға лағнат жаумас деймісің! — деді апулий адамы столды қойып қалып, содан соң ол станция иесінен:

− Олар саған көп зиян шектірген екен ғой?—деп сұрады.

− ІІІынына келсек, көп те емес... Тіпті, нанар болсаң олар маған және менің үй ішіме сыпайгершілік жасады. Олар менен қырық ат алды... Бірақ құнын толық етіп алтын ақша төледі... Олардың бұл арамен өткендегісін көрсең! Әскер дегенінде жік жоқ!.. Легиондар сапында зәредей мін болсайшы!.. Бұл қарақшыларды біздің даңқты солдаттарымызбен салыстырудың бойға мін екендігі болмаса, мен олардың легиондары біздікінен бір де кем емес деп кәміл айта алар едім...

− Одан да, − деді еркіне босаған адам, оның сөзін бөліп, Спартак — ұлы қолбасшы, ол алпыс мың құл мен гладиаторды ержүрек және тәртіпті алпыс мың солдаты бар армияға айналдырды деп айтпайсың ба?

— Ах!.. Римнің мейрімді ынтымақ құдайлары сақтасын! — деді ызалы пішінмен, мұны жақтырмаған дихан, еркіне босап шыққан адамға қарап.— Қалайша?.. Бұзақы гладиатор жарылқаушы төреңнің вилласын шапқанын ұмытып, сен оңбаған, оның қылықтарын қостап, ерлігін мадақтамақ болдың ба?..

— Юпитерге аян, олай дей көрме! —деді босап шыққан адам, мойыған, сынық жүзбен.— Мен бұлай дегенім жоқ... Сонымен қатар, есіңізде болсын, гладиаторлар біздің қожайынның вилласын да шапқан емес.

— Ендеше гладиаторлардың шектірген орасан зор зиянын Тит Манлий Империозға хабарлау үшін Римге кетіп барамын деп неліктен айттың?

— Менің мырзамның сарайына да мекеніне де ешқандай зиян келген жоқ... Мен оған вилладағы алпыс құлдың елу төрті қашып кеткенін хабарламақпын. Сеніңше, бұл аз зиян ба? Жұмысты енді кім істемек, жерді кім жыртады, тұқымды кім себеді, жүзім ағаштарын кім отайды, өнімді кім жинайды?

— Спартак пен гладиаторлардың жамы Эребке кетсін! — деді дихан ызалы және жиренішті кейіппен.— Қане, олардың тамтығы қалмай құруы, өзіміздің көркеюіміз үшін көтеріп қоялық!

Еркіне жіберілген адам ішкен тамағы үшін тиісті ақшасын төлеп, ат қораға барып, ат таңдап алмақ болып, орнынан тұра берген еді, оны үй иесі тоқтатып:

— Сәл кідіре тұршы, қымбатты азамат — деді ол,— Азеллион станциясына бір жақсы адам соққан екен, ол меймандостықтың белгісінсіз құралақан аттаныпты деген жаманатқа қалып жүрермін.

Осыны айтты да, ол дихан мен еркіне босатылған адам отырған бөлмеден шығып кетті. Бұлардың соңғысы:

— Тәрізі, өзі шын жақсы адам болса керек,— деді.

— Сөз жоқ.

Сол екі арада, өзінің аты жазылған бір тақтаны алып Азеллион да келді, ол тақтаны ортасынан қақ бөлді де, оның «...лион» деген жазуы бар сынығын апуллий адамына беріп:

− Тақтаның осы жартысы басқа да жол станциясы иелерінің сені ықласпен қарсы алуына көмектеседі; осыны қалай көрсеттің солай, саған аттарының ішіндегі ең таңдаулысын беретін болады, менен меймандостық тақтасының сынығын алып барғандардың бәріне де олар осылайша сый көрсетіп отырады. Есіме түсіп келе жатыр, осыдан жеті жыл бұрын даңқты Сулланың еркіне босатқан адамы Корнелий Хризогон өтіп бара жатып...— деді.

— Бұл жақсылығың үшін,— деді апулий адамы, Азеллионның сөзін бөліп,— шын жүрегімнен алғыс айтамын. Езбалдақ болғаныңмен, есіңде болсын, Гнатия азаматы Порций Мутилий сенің істеген бұл қайрымыңды ешуақытта ұмытпайды, бұдан былай сенімен шын дос болады.

Сол мезетте тағы да бір жолаушы келді, киім әлпетіне қарағанда, малай болуға лайық ол атын жетелеп ат қораға әкелді, онда Порций Мутилий өзінің таңдап алған атын атшы қалай ерттеп жатқанын қарап тұр еді.

Келген адам Порциймен және Азеллионмен әдеттегідей «salvete» деп амандасты да, атын қора ішіндегі ақырлардың біріне әкеліп қойды.

Манилий Империоздың еркіне босатқан адамы да атын көруге қораға келді. Ол Порций Мутилий мен Азеллионға аңдаусызда жаңа ғана келген малаймен қас қағысқандай болды.

Малай атын жайғап болып, есікке қарай бет алды; еркіне босанғанның жанына өте бере, онымен жаңа ғана көрісіп тұрған болып...

— О!.. Касторга тәуба!.. Лафрениймісің? — деп дауыстады.

— Аналар кім?— деді ол тез сырт айнала беріп.— Кребрик! Сен мұнда қашан келдің? Қайдан жүрсің?

— Ал, өзің қайда барасың? Мен Римнен Брундизиумға кетіп барамын.

— Ендеше, мен Брундизиумнан Римге келе жатырмын.

Таныс адамдар осылайша кездесіп, амандасып жатқан шақта, Порций Мутилий малай мен еркіне босаған адамды анадайдан ақырын бақылады да тұрды. Олар мұның аңдып, әңгімелерін тыңдап тұрғанын бірден сезіп, сыбырласа сөйлесті. Алайда, Порций Мутилий олардың:

— Құдық басында! — деген сөзін естіп қалды.

Осыдан соң малай қорадан сыртқа шықты, еркіне босаған адам бұрынғысындай атын баптаумен болды.

Порций Мутилий қорадан шыға бере Азеллионға:

— Мені осы арада күте тұр... Қазір келемін,— деді.

Сөйтіп ол жүгірген күйі үй сыртындағы құдыққа келді де, оның бақша жаққа қараған дөңгелек қоршауының аржағына жасырына қалды.

Бұл арада үш минуттай тұрған соң үйдің оң жағымен келе жатқан біреудің түсірін және сол мезетте оның екінші жағынан тағы біреудің келгенін естіді.

— Сонымен? — деді Лафрений, мұның даусын Порций бірден таныды.

— Мен, баурым Марбриктің,—деді анау аптыға, сыбырлай сөйлеп,— туысқандар лагеріне кеткенін естідім. Мен де мырзамның вилласынан қашып шығып, сонда кетіп барамын.

− Мен,— деді Лафрений, сыбырлай сөйлеп,—вилладағы барлық құлдардың қашып кеткенін Тит Манлийға хабарлау үшін Римге кетіп барамын деген сылтаумен, балам Эгнацийді алып қайтқалы шықтым, оны езушілеріміздің қолында қалдырғым келмейді. Соны ертіп алып, мен де ержүрек көсеміміздің лагеріне қашып бармақпын.

— Ал, қош, біреу-міреу сезіп қалып жүрер; әлгі бір апулийлық бізге сезіктене қарап қалды...

— Мен де ол бізді аңдып жүр ме деп шошимын. Қош. Жолың болсын.

— Тұрақтылық!..

— Жеңіс!..

Босап шыққан жігіт пен малайдың тез екі жаққа айрылысып кеткенін Порций Мутилий естіп тұрды.

Осыдан соң ол тоспадан шықты да, ашпақ болғаны маңызды құпиям, ұстамақ болған дұшпаным шынымен осы болғаны ма деп өзінен өзі таңырқай сұрады. Бұл оқиғаны сәл ойластырды да, басын шайқап, күлімдей түсіп, станция иесімен тағы да қош айтысты. Подций атына қонып, бетін Бариумға түзеп кете барды, ал Азеллион оның соңынан жүгіріп:

— Жолың болсын, жолдасың қыдыр болсын!.. Қарай гөр! Қалай жүйткиді!.. Қош, Порций Мутилий!..— деп дауыстаумен болды.

Спартактың Катилииаға жіберген елшісі болып Римге кетіп бара жатқан Рутилий екені оқушыға бұған дейін әбден қанық болған Порций Мутилий өзіне тап болған таңқаларлық оқиға жайын ойластырумен, жол тартып келе жатты.

Келесі күні кешке таман Рутилий алдында шаңдатып кетіп бара жатқан бір салт аттыны көрді. Жол бойы сақтықпен, әдіс айламен келе жатқан Рутилий алдындағы аттыны айтқанша қуып жетті; бұл адам оның өзімен Бариум жанындағы Азеллион станциясында кездесетін еркіне босап шыққан Лафренийдің нақ өзі екен.

— Сәлем,— деді еркіне босаған адам,. соңынан келгеннің кім екенін білейінші деп артына мойнын бұрмастан:

— Аманбысың, Лафрений Империоз! — деді Рутилий.

— Сен кім едің? — деп артына жалт қарады еркіне босаған адам.

Рутилий екенін таныған соң, ол көңілі орнына түскендей болып:

— Сен екенсің ғой, сүйікті азамат. Жортқанда жолың жолдасың қыдыр болсын! — деді.

Баласын ертіп алып, гладиаторлардың лагеріне барып қосылмақ болып келе жатқан бұл байғұс адамды кергенде, Рутилийдің оған қабырғасы қайысқандай болды. Бір кезде еркіне босаған адаммен әзілдесіп көрейінші деген ой келді де, Рутилий оған ызғарлы дауыспен:

— Сөйтіп, сен Римге барып, ондағы өзіңнің жарылқаушы төреңнің қолындағы балаңды алып, жексұрын және арам ниетті Спартактың лагеріне қашып бармақшысың ғой?! — деді.

— Мен бе?.. Не дедің сен?..— деп күмілжіді сасып қалған Лафрений, ені қу шүберектей болып.

— Кеше Азеллион станциясындағы құдық басында тұрып, мен бәрін де естідім, мен бәрін де білемін қара ниетті жетесіз сұм. Алғаш кездескен қалада сені тұтқындауды бұйырамын.

Лафрений атының басын кілт іркіп алды, Рутилий де тоқтай қалды.

— Мен ешнәрсені де мойындамақ емеспін,— деді босап шыққан адам, зілмен,— өйткені мен өлімнен қорықпаймын.

— Креске керуден де қорықпаймысың?

— Одан да қорықпаймын... Мен бас сауғалауды да білемін.

— Ал, сонда қалай сауғаламақсын?—деп сұрады Рутилий таңырқаған кісі болып.

— Сен сияқты хабар жеткізушіні өлтірумен сауғалаймын! — деп ақыра қоя берді Лафрений, аткежімнің астына тыққан келтек, темір шоқпарын суырып алып. Бірақ ол атын тебіне Рутилийге ұмтылғанда анау қарқылдап:

— О, туысқан сауға!.. Тұрақтылық және...— деп күліп қоя берді.

Лафрений оң қолындағы шоқпарын жоғары көтерген бойында атының басын тартып тұра қалды.

— Және?..— деп сұрады Рутилий Лафренийден парольдің жауап бөлімін айтуды талап етіп:

— Және... жеңіс! — деп міңгірледі ол, әлі де болса ақыл сабасына түсе қоймағандай.

Сол уақытта Рутилий оған қолын ұсынып, оң қолының сұқ саусағымен ананың сол алақанына үш дүркін түртіп, өзінің кім екенін білдірді; ал, өз басы қасындағы сапарлас жолдасын езілгендер одағының мүшесі деп түсінді де, ол жөнінде ешқандай бөтен ойда болған жоқ.

Түн болды.

Құшақтасып табысқан аттылар біріне бірі бастан кешкендерін айтып, үзеңгілес келеді.

− Еркіндікте туған менің, − деді Рутилий, − ланистаға өзімді гладиаторлыққа қалай сатқанымды айтсам, сен қайран қалар едің; мен туғаннан ақ молшылыққа бұла болып өстім. Дыр думан ішкілікпен шұғылданып, дүниені судай шашумен жүргенде, әкем өзінің бар дәулетін құмар ойнап ұттырды. Жасым жиырма екіге келгенде, ол қайтыс болды; әкеден қалған барлы жоқтың бәрі борышқа кетті де, шешеміз екеуміз тентіреп қайыршылық күйге түстік. Жоқшылық менің өз басымды қорқыта алған жоқ, бірақ уайымым шешем болды. Бұрынғы ескі қордың жұқанасы – он екі – он бес мың сестерцияны қосып, байғұс анамды өле-өлгенше кемтарлық көрместей тұрмыспен қамтамасыз еттім...өз басымның бостандығын сатуыма тек осы ғана себеп болған еді, енді міне, сегіз жыл бойы ауыр азаптар мен қауіп қатерлерді бастан кешіріп келгеннен кейінгі жерде сол бостандыққа қайта ие болу жолына басты тігіп жүргенім.

Соңғы сөздерді айтқанда Рутилийдің көңілі босап, даусы қалтырап шықты да, өңі қашқан бозарыңқы жүзін жас жауып қоя берді.

Аттылардың екеуі де бірсыпыра уақытқа дейін тым тырыс жүріп келе жатты. Жаңа туған ай сәулесімен жол үстіне түскен ағаш көлеңкесінен үрікті білем, бір мезетте Лафренийдің аты осқырына қарғыған бетінде бетінде жол жиегіндегі орға барып құлады.

Лафренийдің даусын ести сала Рутилий атын бір бұтаға байлай тастап орға құлаған досына көмектесуге ұмтылды. Алайда, істің жай-күйін біліп үлгіре алмаған Рутилий, жотасынан келіп соққы тигенін бір-ақ сезді. Рутилий құлап түсті, ұрғанның кім екенін біле алмай жанталасып жүргенде, екінші соққы оның иығынан келіп тағы тиді.

Екіжүзді адамның құрған торына түскенін сонда білген Рутилий туникасының ішіндегі қанжарын суырып алып, жауына тап беріп:

− Жексұрын, екіжүзді қарақшы! Бетпе бет ашық шайқасқа батылың бармас еді ау! – деп ақырды.

Осыны айтты да ол Лафренийдің кеудесіне қанжарын салып кеп қалды. Бірақ анау туникасының ішінен сауыт киген еді. Осының соңынан өлімші болып жараланған Рутилий мен еш жеріне дақ түспесе де, өзінің дұшпанының ерлігінен ығып қалтыраған Лафренийдің арасында аз уақытқа созылған жан талас қырқыс басталды: айқай, ыңырсу, қарғап-сілеген сөздер естіледі.

Бір минуттай уақыттан соң әлдекімнің денесінің күрс етіп құлағаны естілді.

Осыдан соң меңіреу тыныштық бола қалды.

Демнің біткен-бітпегенін анықтап білу үшін Лафрений жүгініп отыра қалып, өлі дененің кеудесіне құлағын төсеп тыңдады; сонан соң орнынан тұрып жол үстіне шықты да, әлжуаз үнмен әлденелерді айтып күбірлей түсіп, Рутидийдің атына қарай жүрді.

− Геркулес сақтай гөр! − деді ол ышқынып, есінен танып бара жатқанын сезген соң...—Бұл не ғажап?..

Ол теңселіп кетті.

— Мына бір жерім әкетіп барады...— деп күбірледі ол әлжуаз үнмен, сөйтіп оң қолын маңдайына қарай апарды да, ыстық қанға былш еткен соң қайта тартып алды.

— О, құдайларға тәуба!.. Тұла бойымда сауыт жаппаған жерім осы ғана еді... ол нақ сол арадан салған екен ғой.

Ол тағы да бір теңселіп барып, қызыл қанға боялған күйі құлап түсті, Рутилий оның күре тамырын қиып жіберген еді.

Сөйтіп, елсіз-күнсіз жол үстінде, меңіреу түн құшағында, Эвтибиданың кек алу жолына жұмсаған жексұрын қолшоқпары Лафрений аталмыш адам ауыр азапты жанталас үстінде өзінің ақтық демін бітірді. Одан бірнеше қадамдай жерде, сегіз жерден жаралы болған байғұс Рутилийдің өлігі жатты.





XVII ТАРАУ. АРТОРИКС СИҚЫРШЫ

682 жылдың январь календарлары алдындағы он төртінші күні (681 жылдың 19 декабрі) римляндардың сауық-сайранды, зор мерекесі болды, көңілді, шат-шадыман тобырлар көшелерді бойлай жосылып Форумға, күмбездерге, базиликаларға, тағам дүкендері мен асханаларға лық толы емін-еркін думан құрды.

Бұл сатурналий күні – Сатурн құдайдың құрметіне өткізілетін үш күндік мереке еді. Ежелгі салт бойынша, осы мереке күндері малайлар мен құлдардың кейбір еркіндік болмыстарымен пайдалануына пұрсат берілетін. Олар да сенаторлармен, всадниктермен, басқа да азаматтармен қатар, жалпы дастархан басында болып, осы үш күн бойы сайран салады.

Егіншілік кәсібі құдайы Сатурнның құрметіне өткізілетін бұл мереке, шынында село адамдарына және малшыларға тән болатын; құлдарға берілетін үш күн еркіндік қой үстіне бозторғай жұмыртқалаған Сатурн заманында құлдық дегеннің атымен болмағанын, барлық адамзат тең және азат өмір сүргенін бейнелейді.

Римде кем дегенде екі жарым миллиондай құл тұрады, мұның үстіне қала маңындағы деревняларды мекендейтін халық сатурналий күні Римге ағылатын. Шектен шыға сайран салған адамдар дүрмегі көшелерді кезіп, бірауыздан қосыла:

− Jo bona Saturnalia!8 – деп төңіректі дүрліктіре айқай салды.

Сатурналийдің алғашқы күні арқасында бірнеше арқанша жіптер байланып, әртүрлі көлемдегі темір шығыршықтар өткізілген кішкентай қол сатысы бар, сол қолына кішкентай маймыл ұстап, қасына ит ерткен бір сиқыршы жігіт, Эсквилин қақпасы арқылы Римге келіп енді.

Бұл сиқыршы Арторикс болатын.

Ол қалаға келіп кіргенде қақпамен жапсарлас көшелердің бойы иесіз, жым-жырт еді. Бірақ араның үлкен үлкен ұясындай ызыңдаған көмескі үнді есіткенде, көлемді қаланың орталығында әлдеқандай бір зор думанның болып жатқанын сезгендей болды. Эсквилиннің қисық-қисық көшелерімен неғұрлым ілгері басқан сайын, алыстан келіп жатқан айқай-қиқу сарыны Арторикске бірте-бірте айқын естіле бастады.

Карин көшесіне іліге бере-ақ, ол музыканттар мен цитристер бастаған қалың топты көрді. Олар Сатурнның құрметіне бар дауыстарымен гимн шырқап келеді.

Римляндардың киім үлгісімен таныс Арторикс, бұл дүрмектің ішінде әртүрлі күйдегі адамдар бар екенін байқады: всадниктердің киетін киімдерімен қатар праводан жұрдай болғандардың қоңырқай туникалары, матроналардың аппақ столасымен қатар — құлдың қызыл пешпеттері де көрінеді.

Сиқыршы жөңкіп келе жатқан халықтың жойқын тобын өткізіп жіберу үшін қабырғаға қарай ығыса берді; оның халық көзіне түскісі келмеді, өйткені ойын көрсетуге және белгілі мақсатты көздеп шыққан сапарынан бөгелуге зауқы соққан жоқ.

Бірақ оның дегені болмады, оны топ ішінде кейбіреулердің көзі шалып та қалды. Оның сиқыршы екенін жазбай таныған олар алда кетіп бара жатқандар мен соңында келе жатқандарды тоқтату үшін жамырап:

− Сиқыршы жасасын, жасасын! — деп айқайға басты.

− Бізге ойын көрсет! – деп өзеурейді біреу.

− Сатурннің құрметіне! — дейді екінші біреу.

− Көрелікші маймылының не өнері бар екенін! – деп үшінші біреу дауыстады.

— Секіртші, итіңді!

— Маймылыңды ойнат... маймылыңды!..

— Араны ашып, жазыла беріңдер!

— Өзіне орын беріңдерші!

— Дөңгелене алқа қотаң тұрайық...

- Маймылы неткен сүйкімді еді!

−Эпир тұқымды төбетін айтсайшы!

Бірақ айқай-қиқу үстінде, бірде-бір жан тұяқ серппей, жұртты бұрынғыдан бетер ентелеп, бірін-бірі басып-жаншуы Арторикстің мазасын әбден кетірді; ақырында ол:

— Жарайды, жарайды, ойын көрсетейін, өзім де және мына жануарларым да қолдан келгенімізді аямай, Сатурнге құрмет көрсетелік. Бірақ бұл үшін маған орын керек,— деді.

— Мұнысы рас!

— Дұрыс айтады!

— Дөңгелене тұрып, ортадан оған орын берелік!

— Шегіне беріңдер!

Жұрт қаншама шулап даурыққанымен бірде-бір жан тұрған орындарынан тапжылмады.

Бір мезетте әлде біреу бар даусымен:

— Мұны Карин куриясына алып баралық та!—деп айқай салды.

− Дұрыс, дұрыс, Карин куриясына алып жүріңдер! – деген он, одан жиырма, одан соң жүз дауыс бірден шықты.

Карин куриясына бару керек деп жұрттың бәрі соншалық қиқулағанымен, ешбір жан тұрған орнынан тұяқ серпер болмады. Ақырында, сиқыршыға жақын ішкері тұрғандар оны айнала қоршай ортасына алған күйі, әлгінде ғана осы дүрмектің келген жағына қарай бұза-жара бет түзеді; сонымен көп кешікпей-ақ бүкіл қалың дүрмек Карин куриясына қарай қозғалып берді.

Жол жөнекей қомақтала түскен тобыр, Римдегі отыз үшінші курияның үшіншісі Карин деп аталатын курия тұрған кең алаңға келіп тірелді; көбейе түскен қарақұрым топ мұндағы дастарқан басында түрлі тағамдарды алдарына алып, арақ-шарап сіміру соңында отырғандардың мазасын әбден кетіріп, бейнебір тасқындай кимелей түсті.

Алаңда тәртіпсіздік күшейіп, боқтасқан, бірін бірі қарғап-сілеген дауыстар естіледі. Тек осы алаңның нақ ортасында сиқыршы ойып көрсетеді деген хабар тарасымен-ақ боқтасу тыйылды. Көптеген адамдар алаңның ортасынадағы шеңберге қарай кимелейді, орындыққа, столға көршілес үйлердің төменгі қабатындағы терезелердің темір қоршауларына шығып кеткен. Бір мезетте жұрттың бәрі де, ойын көрсетуге әзірленіп жатқан Арторикске көздерін тесе, тыныштала қалды.

Өз кәсібінің әртүрлі жабдықтарын жерге жайып салды да, галл жігіт, көп ішінен біреуге келіп, оның қолына піл сүйегінен жасалған бір допты ұстатты да:

− Осыны айнала тұрған көпке жағалат,— деді.

Сонан соң oл екінші бір допты, аздап ішіп, қызара бөрткен қуанышты және одан да күшті қуаныш күткендей адам кейпіндегі бір құлға ұстатты да, оған:

− Мынаны қолдан-қолға қыдырт,— деді.

− Сөйтті де ол алаң ортасына, өзіне босатылып берілген жерге шықты, тұмсығын көтере иесіне қарап отырған ағы мен қарасы аралас үлкен эпикур төбетіне:

- - Эндимион! — деп дауыстады.

Құйрығын бұлғаңдата орнынан ытып түрегелген төбет әмірді орындауға әзірмін дегендей, иесіне тесіле қарай, тұра қалды.

— Бар, ақ допты іздеп көр...

Ит дереу, ақ доптың қолдан-қолға өтіп жүрген жағына қарай ұмтылды.

— Жоқ, қызыл допты тап! — деді оған Арторикс.

Эндимион, қызыл доп өткермеленген жаққа қарай жалт бұрылды да, жұрттың аяғының ара-арасымен, нақ сол минутта допты ұстап тұрған адамға қарай өтпек болды.

Бірақ Арторикс, солдаттар манипуласына команда бергендей, оған:

— Тоқта! — деп дауыстады. Ит төбеге ұрғандай тұра қалды.

Бұдан ары сиқыршы жұртқа қарап:

— Қолдарында доп бар адамдар, енді оларды басқаға бермей ұстап тұрсын итімнің өзі іздеп табады.

Көптің арасында бұған таңырқаған және сенбеген дауыстар естілген еді, көп ұзамай тына қалды. Арторикс екі қолын айқастырып тұрып, итіне.

— Бар, ақ допты маған алып кел,— деп әмір берді.

Эндимион жұрттың ара-арасымен өтіп, сол арада тұрғандардың біріне жетіп барып, екі аяғын оның омырауына артты да, байсалды көзін төңкере түсіп, допты бер деп сұрағандай болды.

Ол адам үстіндегі туникасына жарасып тұрған алқызыл таңлақтарға қарағанда, патриций екені анық еді, тогасының ішінен допты алды да, итке берді, ит оны тicтеп алып иесіне әкелді.

Ит тағы да сондай сезімталдықпен қызыл допты жасырып тұрған адамды іздеп барып тапқанда, мұны қостаған дауыстар күңіреніп, жаңғырыққан айқайға, одан сатырлата қол шапалақтауға ұласты.

Арторикс қол сатысын жазып, оны жерге қадады. Үш үлкен темір шығыршықты жіпке өткізіп, бір ұшын сатының жоғарғы басына байлады, екінші ұшын өзі ұстап, сәл кері шегініп барды да, жіпті жер бетінен төрт футтай жоғары керіп тұрды. Маймылын осы жіптің үстіне шығарды да.

— Психея, Квириннің мына тұрған айбынды ұлдарына өзіңнің ептілігің мен шеберлігіңді көрсет,— деді.

Маймыл артқы аяқтарымен жіптің бойын қуалай жүріп кеткен мезетте, Арторикс итіне қарап:

— Қане, Эндимион, сен Марс қаласының білікті тұғындарына өзіңнің қол сатыға мінетін өнеріңді көрсет, - деді.

Маймыл жіптің бойымен жүріп бара жатқанда, ит те сатының бір басқышынан екіншісіне бірте-бірте зор күшпен қарғып шыға бастады; маймыл темір шығыршықтың алғашқысына барып, оған асыла қалып бірнеше айналды, одан жіпке қайта шығып, екінші шығыршыққа барды, онда да әлгісін қайталап, әрі қарай беттеді.

Бұл уақыттың ішінде ит те сатының ең басына барып шықты. Арторикс итіне:

─ Байғұс Эндимион, енді жерге қалай түсер екенсің? – деді.

Ит иесіне қарап, құйрығын бұлғаңдатты.

─ Бұл араға, еңбекпен болса да, бір шығуыңа шығып алдың, ал енді төмен түсу үшін не істер екенсің? – деді Арторикс, маймылы соңғы үшінші шығыршыққа барып әткеншегін теуіп жатқан шақта.

─ Бұл қиыншылықтан сен қалай құтылып шығар екенсің? – деп сұрады Арторикс тағы да Эндимионнан.

Ит сатының басынан жерге секіріп түсті. Мұнысы үшін жұртқа масаттана қарап қойды да, жайымен шоқиып отыра кетті.

Есті Эндимионның осыншалық қиын-қыстаулы міндетті шешу үшін қолданған бұл оңай тәсілін жұрт жаппай қол шапалақтап қарсы алды. Жұрт қиқулап тұрған нақ сол шақта маймыл да сатының ең жоғарғы басқышына барып отырған-ды.

─ Шляпаңды маған берші, - деді Арторикске бір всадник топтан шығып келіп, - өзің үшін болмаса да, мына тамаша айуандарың үшін ақша жинап берейін.

Арторикс шляпасын шешіп, всадникке ұсынды, шляпаға ең алдымен оның өзі бір сестерция тастады да, дөңгелене тұрған жұртты жағалай бастады. Ассалар, жарты ассалар мен терунциялар шляпаға тұс-тұстан жауып жатты.

Бұл уақыттың ішінде Арторикс туникасының ішінен екі кішкентай сүйек пен ағаш кружканы алды да:

─ Эндимион мен Психея, енді екеуің бір дүркін құмар ойнап, мынау тұрған махаббатты, ізгі адамдарға қайсыңның епті екендіктеріңді көрсетіңдер, - деп дауыстады.

Жұрт жамырай күлісіп жатқанда, ит пен маймыл біріне бірі қарама-қарсы отырып алып, ойындарын бастады.

Сүйекті алдымен Эндимион лақтырды: иесі алдына алып келген кружканы аяғымен қағып жіберіп, төңкеріп түсіргенде, сүйектер алысқа, жағалай тұрған адамдардың аяғының астына дейін домалап барды. Эндимионның ұпайының қанша болғанын көру үшін еңкейіп, аяқтарының астына қараған кейбіреулер қолдарын шапалақтап:

— Венера!.. Венера! Жарайсың, Эндимион!—деп айқай салады.

Ит ұтымды ұрғанын түсінгендей, құйрығын саңлақтана бұлғаңдатады.

Арторикс сүйектерді жинап, оларды қайтадан кружкаға салды да, Психеяға берді.

Маймыл кішкентай кружканы алды да, оны әрлі-берлі мықшия шайқап тұрып, қатты шиіріп қалғанда сүйектер жерге ұшып түсті.

— Венера!.. Венера!.. Мұнікі де Венера болып шықты!— деп шуласты көптеген адамдар.— Психея жасасын! Жарайсың, Психея!

Маймыл артқы аяқтарымен шоқиып тұрып, алдыңғы екі аяғымен, жиынға алғыс білдіргенде, жұрт ішек-сілесі қатқанша күлді.

Сиқыршының пайдасына ақша жинаушы всадник оған ұсақ теңгеге лық толы шляпасын әкеп тапсырды: Арторикс бұл ақшаларды беліне байлаулы былғары дорбасына салды да, патрицийге алғыс айтты.

Галл өзінің хайуанаттарын тағы да сүйек лақтыруға жұмсаудың қамына кірісе бергенде, жұрттың назары кенеттен басқа бір айқай-қиқуға ауып кетті. Ғажайып маскалар киген немесе соншалық шебер боянған күлдіргілер мен ойыншылар тобы, соңынан қалың дүрмекті шұбырта, керней мен гитар даусына ілесе асыр салып билеген бойы, Карин куриясына беттеп келеді екен.

Сол-ақ екен, сиқыршыны қоршап тұрған қалың жұрт маскалыларға қарай толқыды. Музыкашылар кернейлетіп, Сатурн құрметіне деген айқайлар күшейе түскен еді, галл алаңда жалғыз қалып қойды. Ол бұйымдарын жинап, маймылын көтеріп алып, курияға таяу жердегі трактирге барып кірді. Мұнда келген соң ол қалың тобырдан құтылайын деген оймен бір ішім шарап алдырды.

Шынында да нақ оның ойлағанындай болып шықты: алаңға жұрт қайта толды. Актерлер курияның баспалдағына шығып алып, пантомим ойынын көрсетіп, көптің шек-сілесін қатырумен болды.

Мұндай қолайлы жағдайды пайдаланған Арторикс, қабырғаның бойын қуалай отырып, қалың топтан сытылып шығып келе жатты. Арада ширек сағат өткенде, үлкен циркке бастап баратын көшенің бойына зорға шықты.

Ол сауық-сайранды жиынға, көңілді қиқуға лық толы осы көшемен әзірше аяңдай тұрсын, біз Арторикстің сиқыршы болып, Римге неге және қалай келгенін, қысқаша баяндап өтелік.

Байғұс Рутилий өлген күннің ертеңіне, гладиаторлардың атқа жем іздей шығып, Бариумға дейін барған аттылар тобы, Гнат жолының бойында астыртын жасалған кісі өлтіру оқиғасын, жол үстінде біріне бірі жақын жатқан — белгісіз екі адамның сүйегі табылғанын естіді.

Гладиаторлар өліп жатқан екі адамның бірі өздерінің әскерінің легион бастығы алғыр Рутилий екенін танып, қайран қалды, ол апулий шаруаларынша киініпті — мұны оның не үшін істегеніне де бұлар түсіне алмады.

Бұл қайғылы хабар Спартакқа жетті. Ол лагерьдің өз ішінде, менің жоспарларыма қарсы шығушы әлдеқандай бір екіжүзді адам жасырынып жүр екен деп күдіктенді. Алайда, Рутилийдің ажалы оған әдейілеп құрған қақпаннан немесе дұшпанмен арадағы кездейсоқ егестен болғанын анықтай алмады.

Не дегенмен, өлікті салтанатпен құрметтеп жерлегеннен кейін, Римдегі Катилинаға басқа елші жіберу туралы ойласу керек болды. Әскер басылардың кеңесі елші жіберуді ұйғарып қойғандықтан Спартак бұл сияқты қиын-қыстау міндетті тындырып қайтуға кімді жіберу керектігін басқа ешкіммен де ақылдасып жатуды қажет деп санамады. Ол аса қатаң құпиялықты сақтай отырып, бұл қиын істі өзінің жақсы көретін адамы Арторикске тапсырды.

Кездесуі мүмкін кедергілерден оңай өту үшін Арторикс сиқыршы не істейтінін үйренуге бел байлады.

Осы мақсатпен ол нағыз бір сиқыршыны тауып алды, одан әртүрлі фокустар үйренді. Арторикс одан ит пен маймыл сатып алды да, фокус өнеріне жетілу үшін, августан ноябрьге дейін солармен шұғылданды. Осыдан кейін ол гладиаторлар лагерінен астыртын кетіп қалып, одан әбден ұзап шыққан соң қару-жарағын тастап, басқа киім киінді де, жолшыбай әрбір қала мен деревняға тоқтап жыла-қона отырып, Римге келді. Өзінің фокусқа шеберлігін оның тұтқиылда қайрымды квириттер алдында көрсетуіне тура келгенін оқушылар бұдан бұрынырақта көрген болатын. Енді үлкен циркке апаратын көшенің бойымен жүріп отырып, көп кешікпей-ақ, Салий куриясына барған өжет жігіттің соңынан еріп көрелік. Ондағы әралуан күйдегі және мәртебедегі көптеген адамдар дастарқан басында көңілді айқай, үздіксіз дырдумен ас ішіп отыр.

Сатурналий кезінде әртүрлі тағам жасалатын кәделі тамақ шошқа еті болатын.

— Сонымен, Сатурн жасасын!—деп айқай салды, еңгезердей бір каппадокиялық құл, Арторикс жанына келін тұра қалған шақта.

— Сатурн жасасын және шошқа етінен тағам әзірлеуде ешкімді қапталына алмайтын аспаз Курнонның әзірлеген тамаша сосискаларына құдай береке берсін!

— О, құдайым мені бұл үшін мақтандырмай-ақ алсын! - деді, аласа бойлы, ұзыны мен көлденеңі бірдей, іркілдеген семіз Курион,— бірақ үйімнің желеп-жебеушісі Юнонаның мақпал қара шашына аян, меңдеп сосиска, желін мен жылы-жұмсақ ішек-қарын Лукулл мен Марк Красстың дастарқанынан да кездеспейтінін естір құлаққа жар салып айта аламын!

— Сауық-сайранды Сатурналияға ура!— деп өкірді, бәтелкелестердің бәрінің стол басында бас қосуының ұйтқысы болғансыған бір мас құл, шарап толы ыдысын жоғары көтеріп.

Отырғандардың бәрі шараптарын бірден көтеріп салды.

— Сатурн патшалығы қайта орнап,— деді капиадокиялық,— құдайым жер бетінен құлдық ізінің жойылуын нәсіп етсін!

— Бірақ сен онда Курионның мынау тамаша сосискасын жеп, мына сияқты цекуб шарабын іше де алмас едің!

— Онда қайтер еді? — деп ақырды ашулы каппадокиялық құл.— Дүниенің тұтқасын ұстап тұрған цекуб және фалерн шараптары ма екен? Азат адамның шөлін қандыру үшін менің туған жерімнің тауларындағы мөлдір бұлақтардың суы жеткіліксіз болып па?

— Жуыну, шомылу үшін су жақсы-ақ нәрсе ғой,— деді екінші бір құл мысқылдай езу тартып,— ал, шөлді қандыру үшін цекуб шарабына не жетсін!

— Оған түрмешінің дүресін де қос!— деді каппадокиялық.— О, Гинезий, азып-ақ туған афиндықсың-ау, мойныңнан түспей қойған құлдық қамын сені мұншалық тұралатар ма!

Тускулан шарабынан бір стакан ішпек болып тұра қалған Арторикс, әңгімеге байыптап құлақ асты.

− Оһо!..— деп дүрсе қоя берді бір азамат каппадокиялыққа қарап.— Оһо!.. Шырағым Эдиок, менің байқауымша, сен сатурналияны бүркеніп, құлдар арасында Спартакты жақтап, революцияны насихаттамақ екенсің.

− Бұзақы гладиатор Эребке кетсін!—деп ақырды бір патрициий, бұл есімді құлағы қалай шалды солай, қатты ашуланып.

− Минос оны Эрикнийге қосақтап тамұққа жіберсін! - деді бір азамат.

- Лағнат түссін, оған!—деп айқайлады, каппадодокиялықтардың столында отырған алты-жеті адам.

- Оу, ержүрек алғыр жандар!— деді каппадокиялық байсалды кекесінмен.— Мойны алыста жатқан бұзақы гладиаторға сүңгілеріңді текке безеп қайтесіңдер!

— Римнің желеп-жебеуші құдайларына аян! Мына жексұрын құл бұзық ниетті варварды жақтап, біз сияқты Рим азаматтарын даттамақ екен!

- Зіркілдемеңдер!— деді Эдиок.— Мен ешкімді, оның бер жағында, білікті патрицийлер мен азаматтар, иттерді даттайын деп тұрғаным жоқ, оның үстіне сендердің араларыңда өз қожайным да отыр. Мен бұл уақытқа дейін Спартактың соңынан ерген емеспін, ерейін деп те отырғаным жоқ; оның ісінің сәтті аяқталуына мен сенбеймін де, өйткені құдай сүйген Рим алапаты — оған қарсы, бірақ мен оның соңынан ермегеніммен де, өзіне және жолдастарына азаттық алуға талпынып, рим легиондарына қарсы асқан ерлікпен алысқаны үшін оған сендерше өшпенділікпен лағнат-қарғыс жаудыруға өзімді борыштымын деп санамаймын. Мен мұны, сатурналий салты бойынша, осы үш күнде бізге, құлдарға берілген іс және сөз бостандығын пайдаланып айтып тұрмын.

Каппадокиялықтың сөзін ұнатпаған үндер естілді, тап бұрынғы қожасы болған азамат, қатты ашумен:

− Ақниетті құдайдың ақ шалмасы куә, мен мұндай сөзді естіп тұра алмаймын! Қазанбұзар сен құл, мені, әйелімді, үйімнің аруағын сыйласаң маған мұншалық тіл тигізбес едің! Нақ осы айтқан есуастық сөздерін сатурналийден соң менің есіме түспесін, құдайыңнан осыны тіле! - деп дүрсе қоя берді.

— Гладиаторды қорғайды!

— Оның бұзақылық ісін мадақтайды!

— Қаныпезер қарақшыны дәріптеуін!

— Кастор мен Поллукс сақтасын!

− Геркулеске аян! Бұл неткен басбұзарлық!..

— Онда да нақ бүгін, оның көтерілісінің ойсыратпа рияны қабырғамызға батып отырған күні!—деп өрекпіді Эдиоктың қожасы.— Соның кесірінен циркте Сатурн құдайдың құрметіне шалатын Римде жүз де, тіпті он шақты да гладиатор қалмай отырғанда, оны дәріптеуін көрдіңдер ме!

«Неткен бақытсыздық!» - деп ойлады, қолыңдағы туекулан шарабын сыздықтата жұтып отырған Арторикс.

- Ал оның бержағында,— деді патриций.— Сатурнға адам құрбан ету жөнінде баяғы заманнан бері сақталып келе жатқан қасиетті салт бар, өйткені ол өзінің тегі жағынан көктің емес, тамұқтың құдайы.

— Сатурн бұл сияқты бақытсыздық үшін бірден-бір кіналы қаныпезер Спартактың күлін көкке де ұшырмайды-ау!—деді шарапты іше-іше екі беті талаурап кеткен, бір басы бос азамат.

— Жоқ, барлық құдайларға аян,— деп ақыра түрегелді патриций, мұндай масқаралыққа біз жол бере алмаймыз!

— Рақымды құдай Сатурнға адамнан құрбандық берілу керек! Ең алдымен өз басым үлгі көрсетіп құдай жолына шалу үшін әулиеге бір құл айтамын, менің істегенімді істейтін құдай деген басқа адамдар да Римнен табылады, сөйтіп бұдан бұрынғы өткен жылдардағыдай, Сатурнға адамнан құрбандық берілетін болады.

— Солай!.. Бәрі де дұрыс!— деді күйінішті дауыспен Эдиоктың қожасы.— Бірақ өте қызықты тамашаны — гладиаторлар сайысын бізге, халыққа кім көрсетпек?

— Бәсе, мұны бізге кім көрсетпек? — деген бірнеше күйінішті дауыс бірден естілді.

Бір минуттай тым-тырыс бола қалды. Өзінің адам нәсілі екенінен ұялған Арторикс қолымен бетін баса қалды.

— Мұны бізге алдағы жылдың консулдары көрсететін болады, айбынды консулдарымыз Геллий Публикола мен Кней Корнелий Лентул Клодиан екеуі, отыз мыңнан солдаты бар екі армияны бастап, қар жылт етісімен гладиаторларға қарсы аттанады,— деді патриций.— Мал талаушы варвардың төрт бірдей консул легиондарына, оның көмекші бөлімдері мен одақтастарына төтеп берген-бермегенін жеңімпаз Геркулеске аян, сонда біз көзімізбен көретін боламыз!

— Фунди жанында,— деді каппадокиялық кедей күбірлеп,— құлдар талқандаған легиондар консулдікі еместей-ақ!

— Жоқ! Претор қолы мен консулдық екі армияның арасында айырма бар, оны, сен варвар, түсіне алмайсың! Марс құдайдың құдіретті семсері куә, гладиаторлар тез талқандалады, сөйтіп олардың біздің түрмемізге түскендері мың-мыңдап циркке апарылады да сайысқа салынады!

— Қанішер қарақшыларға ешқандай рақым болмау керек!

— Гладиаторлардың сайысын көптен көрмегеніміздің есесін сонда алатын боламыз.

— Онда қандай зор мереке, шат-шадыманды қуаныш болар екен десейші!

— Шын тамаша сонда болады! Серғұмардан бір шығар едік!

— Көрерміз оны,— деп тістенді ашулы Арторикс қалш-қалш етіп.

Жыртқыш аңдар кейпіне түскен бұл малғұндар, болашақ қырқысты осылайша арман етісіп отырғанда, сиқыршы ішкен шарабы үшін ақшасын төледі де, Палатинға қарай бет қойды. Арторикс шынтақтарымен жұртты қаға-маға отырып, Катилинаның үйіне әрең жетті.

Үйдің портигі Сергийдің клиенттеріне, еркіне босатылғандар мен құлдарына лық толы еді, бәрі де қомағайлықпен ішкілікке белшеден батып, сауық-сайранда отыр.

Қаһарлы сенатордың үйін қонақтар мейлінше кернеп алғанын, сонадайдан естілген өлең мен дабырдың өзі-ақ сипаттағандай.

Сиқыршыны көрген жұрт ес-түсі қалмай қолшапалақтап қоя берді, сондықтан ол осыдан үш сағат бұрын алаңдағы халықты қызыққа қарқ қылған ойындарын, дереу осы мастар тобының алдында қайта көрсетуге тиіс болды.

Катилинаның қонақтарының бірі отырған жұртты жағалап сиқыршы үшін ақша жинай бастағанда, Арторикс үй басқарушысына бұрылып, өзінің келгені туралы үй иесіне хабар беруді сұрады.

Үй басқарушы оны басынан аяғына дейін қадағалап қарап шықты да, бейхабар және жақтырмаған пішінмен:

— Біздің мырза үйде жоқ,— деді.

Сөйтті де, бұған сырт айналып кетуге оңтайланды.

— Ал егер мен тускулан тауларынан шығып, оған Аврелия Орестилладан тапсырма әкеліп тұрсам қалай болады?—деп сұрады үй басқарушыдан Арторикс, сыбырлап.

Анау кілт тоқтай қалды да сиқыршыға қарап, ақырын ғана:

− Солай ма?.. Сені сол жіберген екен ғой? — деді.

Осыдан соң қулана жымия түсіп, тағы да:

− Түсінікті... Катилинаға жолыққың келсе, Форумға түс оны сол арадан кездестіресің.

Осыны айтты да ол жайына кетті.

Арторикс өз өнеріне ынтығушы жаңа адамдардың алғысынан құтыла салысымен, Палатиннан түсті де, жедел басып, жұрттың сапырылысы мен айқай-қиқуы қаланың қай бөліміндегіден де болсын басым Форумға қарай тартты; мұнда әралуан жастағы және әртүрлі ауқаттағы үш жүз мыңнан астам ер, әйел ерсілі-қарсылы баяу ағылып жүріп жатыр. Құрмет көрсетіп жалбарынған құдайына тауап ету үшін Сатурн шеркеуіне барған топтар, одан қайта шығып келе жатқан адамдарға қарсы ұшырасады. Адамдардың әрбір тобының алдында ойыншылар, кернейшілер, әншілер мен сыбызғышылар келеді: бәрі де ұлы бабалары Сатурнның құрметіңе гимндер айтып, оның есімін атап, екілене айқайлайды.

Бұл сияқты ауызбен айтып жеткізгісіз дүрліккен шуды ойыншық пен түрлі тағамдар сатушы мыңдаған адамдардың толып жатқан ойыншылардың, күлдіргілердің, бақал қыдыртушылардың айқай-қиқуы онан бетер күшейтіп тұр.

Адамдардың осы тасқынына іліккен Арторикс, баяу да болса, ықтиярдан тыс дедектей басып, халық құрмет көрсетуші құдайдың шеркеуіне қарай келеді.

Жас гладиатор Катилинаны іздеп, оң мен солға көз жүгіртіп қараумен болды.

Галлдың алдында талдырмаш екі жас жігіт пен бір шал бірнеше қадамдай озық келе жатыр. Үстіндегі киімі тым әшекейлі және асыл болғанымен, шалдың мим екенін Арторикс бірден таныды. Ол сырт пішініне қарағанда, жасы елуден асқан, орта бойлы ғана адам екен; оның сай-сай болып қазылып жатқан ажымдарының ықпыл-жықпылын болу еркін жасыра қоймапты, жып-жылмағай көсе жүзінде мейліңше зымияндық, бұзылғандық нәпсінің ізі сайрап тұрғандай.

Миммен қатар келе жатқан екі жігіттің патриций табынан екені олардың қып-қызыл матамен көмкерілген туникаларынан да көрініп тұр. Олардың біреуінің жасы жиырма екі немесе жиырма үшіне жаңа ғана келген дерлік, орта бойлыдан биік, сұлу және нық денелі еді, жүдеу жүзінде болар-болмас кірбең бар. Екіншісінің жасы он жетілер шамасында, аласа бойлы және қағылез келгенімен бет-пішінінде өжеттік белгілері тұр.

Бұл шал Метробий еді, ал жігіттер — Тит Лукреций Кар мен Кай Лонгин Кассий болатын.

— Мәңгі-бақи есімнен шықпайтын досым Луций Корнелий Сулланың аруағына аян,— деді комедиант қасындағыларына айтып келе жатқан әңгімесінің аяғын жалғай түсіп,— тап Клодиядан асқан сұлу әйелді ешқашан көрген емен!

— Сен, кәрі сайтан, өзіңнің тиымсыз кеткен былапыт өміріңде,— деді Лукреций,— тіпті ондай сұлу әйелді көрген болсаң да, бірақ нақ одан өткен салдақыны көрмеген боларсың?

— Ақыным, мені ажуалап қайтесің,— деді комедиант, Лукрецийдің бұл сөзіне масаттанып,— Геркулес Музагетке шүкір, сен туралы біз де анау-мынау игі нәрселерден хабардармыз!

— Апырай, Юнона Монетаға тәуба, мен мүлде есімнен тана бастасам керек! — деді Кассий; сол сәтте төңірегіне жұрт жинала қалған, Веста шеркеуінің портигіне қарай қалып. Ол өзінің отты көздерін портикте ағасы Клодийдің жанында тұрған Клодия сұлуға қадады.— Қандай сұлу еді!.. Хор қызындай көріктісі-ай, өзінің!

— Егер оның сүйіспеншілігіне ие болуға бел байлағаның рас болса,— деді Лукреций жымия түсіп,— оны дөңгелетіп алу қиын емес, Кассий!

— Әлбетте, есіңде болсын, онымен көп тәжкемдесіп жатудың керегі жоқ!— деді Метробий мұны жөптей түсіп.

Осы мезетте дүрмек тоқтап, Кассий ғашықтық көз жанарын тігіп тұрған әйелді Арторикс те көрді.

Оның жасы жиырмаға да келе қоймаған еді; мінсіз, сұңғақ бойлы, үстіндегі биязы ақ трикодан тіккен келте туника Клодияның сымбатты дене құрылысының сұлу мүсінін ешбір жасыра алып тұрған жоқ. Оның аппақ қардан еті сәуле шашқандай жарқырап көрінеді, жүзі одан да өткен ақ еді, тек екі бетінің ұшын ғана болар болмас қызылшырай шарпыған; егер осы бір қызылшырай демесек, Клодияның беті, мойны, иығы мен көкірегі барып тұрған мөлдір және таза паросс мраморынан даңқты зергер Фидий жасаған статуя десе болғандай. Ойнақшыған, өткір көкшіл көз жанары шырай берген aппақ қардан жүзін жұмсақ жирен шашы көмкеріп тұр.

Алғашқы күйеуі тастап кеткен, бұл жас сұлудың жанында жасы он төртке жаңа ғана келген, болашақ керазу халық трибуны Клодий тұр. Шайдай ашық балалық жүзіне қарай, оны енді бірнеше жылдардан соң, Римді ылан мен кісі өліміне бөктіретін безбүйрек қаныпезер адам болар деп ешбір жан ойламағандай еді.

— Неге болса соған нанымпаз халықтың түсінігіндегі Венера немесе Диана дегендер де тап осыдан сұлу емес шығар-ау!— деді Кассий, үн-түнсіз біраз уақыт таңырқап тұрғаннан кейін.

− Венера десе Венераның өзі,— деді Тит Лукреций Кар жымия күліп.— Диананы қозғамай-ақ, қойсаң да болады, онымен бұл квадрантарияның арасы жер мен көктей!

— Клодияға осы сияқты жаман атты кім тақты екен? Оның беделін түсірмек болған кім?—деп сұрады Кассий ашуланып.

— Бұзықтық жағынан кем түспейтін, бірақ сұлулығы мен бетбақтығы бұдан әлдеқайда төмен күншіл матроналар да; олар мұны күндейді, сондықтан да бұған өшігіп, мұқатпақ болады.

— Әне!— деді Метробий.— Клодияны ту баста квадрантария деп атаған анау!

Осыны айтып, ол патрицийлерше киінген, әдеміше келгенімен, бет пішіні бедірейіп, сазарып тұрған бір әйелді нұсқады.

— Қайсысы?.. Теренция ма?.. Цицеронның әйелін айтамысың?..

— Нақ соның өзі... көрдің бе, тұр ғой, әне, ынжық байының жанында!

— О, барлық сорақылық пен бұзақылықты жөндеу,— деді Лукреций мысқылдап күліп,— осыған Катилинамен арасындағы күнақарлық байланысы бүкіл жұрттың бәріне аян болған весталка Фабияның сіңлісіне, қалған екен ғой! Геркулеске тәуба еттік онда!

— Эһ!— деді Метробий қынжылған пішінмен басын шайқап,— қазіргі уақытта біз барлық рим цензорларының ішіндегі ең қайыспас қатыгезі, бір бетінен жазбайтын Катон біздің заманымызда өмір сүрген болса, соның өзі де тыйымсыз белгімен кеткен әдетті жөнге салу үшін істі неден бастарын біле алмастай халге жеттік емес пе. Егер ол Римде тұрғызуға болмайтын қатын біткенді аластап қудыра қалса, Кастор мен Поллукс куә, бұл қалада тек саудыраған еркектерден басқа тірі жан қалмаған болар еді. Квирин тұқымын алмас үшін тағы да сабинянкаларды алып қашуға тап болар едік. Айтпақшы, бүгінгінің сабинянкалары алып қашуға да тұрар ма екен?

— Аяулы Эпикурге аян, қышыған жеріме қол тигенін көрдіңдер ме!—деді Лукреций.— Әдет-ғұрыптың бұзылуына қарсы сөз сөйлеуші Метробий болыпты! Ең алғашқы сайлауда-ақ саған даусымды бере отырып, сенің цензор болып сайлануыңды жақтап насихат жүргізермін-ау!

Осы сәтте қалың топ ілгері қарай жылжып, өзінің достарымен бірге Веста шеркеуі портигінің баспалдағы тұсына келген Кассий Клодияға жақындай түсіп сәлем берді. Ол оң қолын ерніне төсей:

— Римнің барлық сұлулары ішіндегі ең аруы, Клодия, есенбісің! — деді.

Жас сұлу сәлемге басын сәл не, аса сүйкімді реңмен жауап берді де, Кассийге отты көздерімен тесіле қарады:

— Мынау бір үміт артарлық мағналы көзқарас екен! — деді Кассийге, Лукреций езу тартып.

— Сенің ынтығуың өте орынды, Кассий,— деді Метробий,— өйткені мен, грек қызы куртизанка Эвтибида болмаса, нақ бұдан асар сұлуды ешуақытта да көрген, емен!..

— Эвтибида! — деді бұл есімді құлағы шалып селт ете қалған Лукреций. Аз тым-тырыстан соң, ол баяу күрсініп қойды.

— Эвтибида сұлу қыз еді-ау! Ол қазір қайда екен?..

— Сен маған нанбассың сонда да нағыз шынды айтайын. Ол — гладиаторлар лагерінде!

— Оның несі бар, қайта мен мұны табиғи нәрсе деп санаймын,— деді Лукреций.— Оған ен лайық орын сол ара:

— Бірақ, есіңде болсын! Эвтибида ол қарақшылардың жасағында болса, онда оның мұнысы тек олардың біреуінің махаббатына ие болу үшін ғана; ол Спартакқа өлердей ғашық...

Үшеуі де сәл уақыт үн-түнсіз қалды.

— Айта берсең,—деді Лукрецийге Метробий, сөз аяғын жалғай түсіп,— Эвтибида сұлу маған гладиаторлардың лагеріне баруды сан рет ұсынған-ды...

— Неге? — деп сұрады бұған таңырқаған Лукреций.

— Онда барып маскүнемдік құру үшін бе?—деп қағытты Кассий. - Бірақ менің байқауымша, сен мұны Римде де жаман орындап жүрген жоқсың...

— Сен екеуің күлкіге айналдырасыңдар... Ал мен онда барған да болар едім.

— Қайда?

— Спартак лагеріне. Мен аты-жөнімді, киімімді өзгертіп, оның ықласын өзіме аударар да едім, оның жоспарлары мен шараларын толық барлап алып, сонсоң бәрін де астыртын түрде консулдарға хабарлар едім.

Патрицийлердің екеуі де бұған шек-сілесі қатқанша күлді. Метробий ашуланып қалды.

— Сендер тағы да күлдіңдер ме? Ендеше, бұдан екі жыл бұрын, кешікпей гладиаторлар көтерілісінің болатынын консул Луций Лициний Лукуллға ескерткен мен емей, кім деп едің? Фуррнна құдайдың орманында болған астыртын әрекетті ашқан мен емей, кім еді?

— «Жақсы, есте болсын!» — деді Арторикс ішінен, Метробийді отты көзімен атып.

Осы мезетте дүрмек құдайға құрбандықтар беретін орынға, заңдар мен мемлекеттік қазна сақталған сәулетті үй — Сатурн шеркеуіне келіп тірелді; бұл арадағы адамның тығыздығы мен сендей соғылысуы тым күшейіп, дүрмекті тобырдың қозғалысы баяулай түсті.

Ақырда тағы да ширек сағат бойы сендей соғылысып мең-зең болған Метробий, Лукреций мен Кассий, ал олардың соның ала Арторикс шеркеуге келіп енді. Олар мұнда Сатурн құдайдың қоладан жасалған суретін көрмей, ол қолына бақша отайтын қайшы ұстап тұр, айналасына бақташылық пен дала жұмысын бейнелеуші егіншілік саймандары қойылған. Суреттің іші қуыс екен, онда молшылықтың белгісі — олив майы толтырылыпты.

— Ананы қара,— деді Метробий,— құдайдың құрметіне жаңа ғана садақа бере салысымен, үстіндегі сопылық киімдерін шешіп тастап, шеркеуден шығып кетіп бара жатқан ұлы әулие Цезарьды қара!

— Өзі Семпронияға, әрі сұлу, әрі ақылды Семпронииға қалай-қалай қырындайды!

— Бұған қоса — тыюсыз кеткен Семпронияға десе де болар еді!

— Көрдің бе, оның құмартқан отты қара көздерінің ұшқын атуын!.. Сымбатты Юлийге қылымсып... күлімдей қарайды!..

— Басқа матроналар мен бойжеткендер де Цезарьға ынтығы құрып, оны көздің қиығымен шалып тұр емес пе?

— Ана жиренбас Фаустаны қара...

— Ол менің мәңгі бақи есімнен шықпайтын досым ұлы Луций Корнелий Сулланың қызы ғой.

— Сен ол дажалдың досы, онда да ұятсыз досы болғаныңды білеміз, бірақ мұны қымс етсе қайталап айта беруіңнің біз үшін қажеті жоқ-ақ.

—Бұл тағы қандай әбігерлік?

Бәрі де жалт бұрылып, Сатурн құрметіне деген дауыстар күшейе естілген шеркеудің кіреберіс есігіне қарас-ты.

Өң жоқ сұр жоқ, жүдеу адамдар тобы қала преторын қан көтеріп келеді екен.

— А! А!.. ұқтым... бұлар Мамертин түрмесінде үкім күтіп отырған қылмыстылар. Салт бойынша, кешірім алған екен,— деді Лукреций.

— Салт бойынша, бұлар қолдары бұғауланып келген шынжырларын Сатурн құдайдың садақа орнына қыстыру үшін келе жатыр,— деп түсіндірді Метробий.

— Әне, Катилинаны қараңдар, түсі қандай суық! — деді Кассий садақа орны жақты нұсқап, ол тұста жас песталкалардың біріне көз қиығын салып, тарпаң мінезді патриций тұр еді.— Бұл адам тіпті махаббатқа да қатал-ау. Теренцийдің қарындасына қасқырша сұқтана қарауын көрдің бе.

Патрицийді көргенде Арторикстің көздерінен қуаныш оты лay ете қалғандай болды. Катилинаға жақын бару үшін бар күшін салып, қалың топты кимелей ұмтылды. Бірақ нені де болса ойға алу бар да, ал оны істеп тыну басқа ғой: арада жарты сағат өткен соң, Луций Сергийдің жанына зорға келіп жетті. Ол оның құлағына:

— Сәуле және азаттық,— деп сыбырлады.

Селк етіп, жалт бұрылған Катилина қабағын түксите қалып, сиқыршыдан:

— Бұл не деген сөз? — деп сұрады.

— Спартак жіберген еді,— деді Арторикс ақырын ғана.—Өте маңызды жұмыс жөнінде сөйлеспек болып, Апулиядан сені іздеп келіп тұрмын, Катилина!

Галл жігітіне шұқшия қарай түсіп, патриций:

— Жарайды тыңдайын... шеркеуден шығайық... сонан соң... бір далдалау жерге барып жеткенше, соңымнан ер де отыр,— деді.

Өзіне тән адамға жаны ашымайтын қатыгездікпен Катилина қалың топты күшті шынтақтарының тегеурінімен киіп-жара шеркеуден шықты, оның соңынан өкшелей Арторикс келе жатты.

Катилина Геркулес шеркеуінен ағып өтіп, ізгілік құдайына арналған бір кішкентай шеркеудің жанына келіп тоқтай қалды.

Арторикс Спартактың өзіне жүктеген тапсырмасын баяндап шықты, гладиатор легиондарының күш-қуатын суреттеп, Катилинаның абройын дәріптеп, көтермелей білді; сап майданда сыннан өткен бұл алпыс мың құлға Луций Сергий Катилина көсем бола қалса, олардың ерлігі өлшеусіз артып, қысқа уақыттың ішінде қатарының екі есе өсетінін, жеңістен жеңіске жете отырып, бір жылдың ішінде-ақ қайыспайтын күшпен Рим қақпасының аузына келе алатынын дәлелдеп өтті.

Бұл сөздерді есіткенде Катилинаның қанды көздері жайнап кетті; оның сесті және зәрлі жүзінің бұлшық еттері бүлкілдеп ойнап тұрды; күшті жұдырықтарын ауық−ауық тас түйіп, аш арыстандай ыңырана күрсінеді.

Арторикс сөзін аяқтаған соң, Катилина тығыла сөйледі:

— Сенің ұсынысың делебені қоздырғандай...- жігітім... бірақ сенен сыр жасырмайын, римлянин және патриций болғандықтан құлдардың... қаншалық ержүректі болғанымен, жанжалшыл құлдардың қолын бастауды суқаным сүйіп, оған жүрегім дауаламайды. Дегенмен, мұншалық күшті қолға ие болып, оны жеңіске бастау оны... ұлы істер істеу үшін туып, бірақ бір провинцияны басқаруға осы уақытқа дейін қолы жетпей келе жатқан мен сияқты адамға бұл ой...

— Ол ой өзіңнің римлянин екеніңді, патриций болып туғаныңды мүлдем ұмыттырып, сені алжастыруға тиіс емес, өзімізге өктемдік жүргізуші олигархияны құлату керек болса, оны құлдардың дұшпандық көмегімен емес, азат азаматтардың қолымен, Рим қару-жарағының күшімен жою керек.

Шеркеудің бұрышынан шыға келген бір патриций осылай деп дүрсе қоя берді. Бұл жасы отыздан асып кеткен, шынар денелі, асқақ жүзді кейпін сақтап қалған адам еді.

— Лентул Сурамысың? — деді қайран қалған Катилина.— Мұнда қайдан жүрсің?

— Ия, мен мынау адамнан сезіктеніп, сенің соңыңнан ерген едім. Римге үш Корнелий өктемдік жүргізетін тағдыр ту баста жазып қойған деп, саған сан рет айтқан жоқ па едім. Корнелий Цинна мен Корнелий Сулла өктемдік етіп өтті, үшінші кезекте Римді басқаруға тағдырдың ұйғарған адамы сен тұрсың. Мен бүгін сенің теріс қадам басуыңа ара тұрмақпын, өйткені бұл қадам сені мақсатқа жақындатпайды, қайта алыстата түседі.

— Демек, Лентул сен, бір кезде маған осындай қолайлы жағдай тағы да тап болады деп ойлайсың ғой? Ойға алған жоспарларымызды жүзеге асыру үшін күндердің күнінде біз де гладиаторлардың әскеріндей әскер жасақтап ала аламыз дейсің ғой?

— Мен гладиаторлардың көмегін пайдаланумен өзімізге Рим халқын өшіктіріп аламыз, бүтіндей Италияға жексұрын боламыз деп ойлаймын. Онда біз рим плебісінің игілігі үшін де емес, мирастан және праводан жұрдай болғандардың, борышқорлардың мүдделері үшін де емес, тек варварлардың, Рим аруағының жауларының пайдасы үшін шайқасқан болар едік... сол қанішерлер Римнің қожасы бола қалған күнде, сен оларды қандай болсын заңға немесе ережеге жүгінеді деп ойлаймысың? Бізге тізгін береді деймісің? Әрбір азамат олардың көзіне жау болып көрінеді, сонан барып, олар бізді шабылып-шапшылуға, қырқысқа душар етеді.

Алғашта Катилинаны меңдетіп әкеткен екпіннің Лентул сөйлеген сайын, бірте-бірте басыла бергені, оның әрбір қимылынан айқын сезіліп тұрды. Сура сөзін аяқтаған мезетте Гратиданың құныкері мұңды пішінмен басын төмен салбыратып, ауыр күрсінді де:

— Сенің сөз төркінің бәрін де жеріне жете қайралған алдаспандай сыпырды-ау,— деді күбірлеп.

Арторикс Лентулға бірдеңе деп салсам қайтеді деген еді, бірақ анау қолын қатулана сермеп оған:

— Ал, сен жүре бер, Спартакқа айта бар, біз сендердің ерліктеріне сүйсінуіміз, бірақ римлянин екенін ұмыта алмаймыз. Отанға елеулі қатер төнген шақта, Тибр бойындағы сүргін бәсеңдей түсуде. Айта бар, сәті түсіп тұрған жағдайды пайдаланып қалсын. Сендерді Альпіден ары алып өтіп, әрқайсыңды өз елдеріңе апарсын. Италиядағы бұдан былайғы соғыс сендер үшін қаратүнек болады. Бар, құдай алдыңнан жарылқасын.

Осыны айтты да, Лентул Сура ауыр ойға шомған Катилинаны қолтығынан алып, қаланың орталығына қарап тартып отырды.

Кетіп бара жатқан патрицийларды көз ұшынан ұзатып салып, Арторикс ой соңында бірсыпыра тұрды. Оның ойын Эндимион бөліп жіберді, ит иесінің үстіне шаншып, қолын жалай бастады, жалған сиқыршы аяқтарын жалай басып Термален куриясына қарай жүрді.

Сураның сөздері Арториксті аса ауыр ойларға душар еткен еді, бірсыпыра уақыттан бері Метробий соңына түсіп, аңдып жүргенін сезген де жоқ. Ол мұның біресе соңынан еріп, біресе алдын орағытып, әбден танып біліп алуға тырысты. Тек Термален куриясының кең алаңына шыққан шақта ғана Арторикс мимды көріп қалды да, бірден тани кетті. Сулланың гладиаторы екенімді Метробий де танып қойды-ау, деп қатты абыржыды. Сондықтан аз ойланды да, аяқтарын тездете басып, Метробийге көп ішінде көз жаздырып кетпек болды.

Сол арадағы бір патриций үйінің кіреберіс есігі алдында қолдарында шырақтары бар бір топ клиенттің тап бола кетуіне қарағанда, тағдыр Арторикске көмектесіп тұрғандай еді. Бұлар сенатордың клиенттері болатын. Олар бұл шырақтарды, салт бойынша, сатурналийдің құрметіне байланысты өздерінің патронына әкелген.

Осы клиенттер тобына келіп араласып кеткен Арторикс солармен бірге патрицийдің үйіне кірді. Үй күзетшісіне ол әкелген тартулары үшін алғыс ретінде клиетеріне ойын көрсетуді ұй иесінен сұрайыншы деген едім деді.

Күзетші оны клиенттермен бірге ауызғы бөлмеден атриумға кіргізіп қоя берді. Бай римляндардың үйлерінің бәрі де бip жобамен салынатынын жақсы білетін Apторикс, бақшаның apғы бетінде бұл үйдің сыртқа шығатын басқа есігі бар ма екен деп көз жіберді. Ондай есік бар екенін көрген соң, Арторикс клиенттердің келуімен байланысты үй іші абыр-сабыр болып жатқан шақта, лып беріп атриумге, одан жабық галерея мен коридор арқылы бақшаға барып енді, ал шығар ауызға келгенде екінші күзетшілерге сіздің қожаңыздың көзінше ойын көрсетіп шықтым; тағы бір жер күтіп отыр еді, басқы кіреберіс ауызды жұрт кернеп кеткен көрінеді, мені осы есіктен шығарып жіберіңіз, деді. Күзетші сенді. Есікті ашып, жылы шыраймен қош айтысты да, оны көшеге шығарып қоя берді.

Күн кешкіріп, ымырт жабылып бара жатты, сондықтан Арторикс ең жақындағы қақпа арқылы тезірек қала сыртына шығып кету керек екенін түсінді. Тибрдің сол жақ жағалауын қуалай жатқан үлкен көшені бойлай Тройна қақпасына қарай тартты.

Қаланың орталығынан шеткері жатқан бұл көше иесіз еді. Оның бойындағы меңіреу тиыштықта жақында ғана болып өткен жауыннан соң иіндеп, лайыта ағып жатқан тек өзен арнасындағы судың сылдыры ғана бұзып тұр.

Жүз қадамдай жер жүрген соң, Арторикске соңынан әлдекімнің жедеқабыл келе жатқан сыбысы естілгендей болды. Ол тоқтай қалып, құлағын түрді. Адамның тысыры жақындай түскен соң, бешпетінің ішіндегі қанжарын суырып алды да, тағы да суыт басып жөніне жүре берді.

Көшенің бір бұлтарысын пайдаланып, Арторикс жағалаудағы емендердің бір жуанының тасасына жасырына қалды. Бұл келе жатқанның Метробий екенін немесе өз румысымен асығып кетіп бара жатқан басқа адам екенін анықтап алмақ болды.

Сонша болған жоқ, ол жақындап келіп қалған адамның ентіккен дыбысын естіді, жүзін де көрді... Метробий екен.

Алда кетіп бара жатқан Арторикстен көз жазып қалған Метробий, тоқтай қалып, жалма-жан жан-жағына қарады да, өзінен өзі:

− Әлгіні жер жұтып кетті ме? — деп сұрады.

− Мен мұндамын, сүйікті Метробий,— деді Арторикс, жасырынған жерінен шыға келіп.

Метробий өзен мен көшенің арасын бөліп тұрған, биіктігі адамның кіндігінен келетін құймаға қарай орғып кетіп, көлгір дауыспен:

— А! Айтқанымдай-ақ сен екенсің ғой, сүйікті гладиаторым... Мен сені таныдым... Сондықтан соңыңнан еріп келемін... Екеуміз Сулланың Кумадағы вилласында танысқан болатынбыз... Сенімен бірге отырып дәмдес болсам деп едім... Тамаша жақсы фалерн шарабын сімірсек болар еді.

— Сен мені Мамертин түрмесіне ертіп барып сыйларсың әлде, екіжүзді қақпас,— деді Арторикс салмақпен, комедиантқа таяна түсіп, менің креске керілген денем Эсквилин жоталарында қарға-құзғынға жем болсын дейсің ғой...

− Aтай көрме! Қайдағы сұмдықты айтқаның не?— деді Метробий қалтыраған дауыспен әлгінде ғана келген жағына қарай шегіншектей түсіп,— сені тамаша жақсы фалерн шарабымен сыйлаудан басқа бөтен ой болса, төбемнен Юпитердің найзағайы түссін...

— Жоқ, сен жалғаншы маскүнем, осы кештен қалмай, сары Тибрдың лай суын сіміретін боласың!— деп күбірлесіп гладиатор, қарт комедиантқа тап берді.

− Аттан!.. Жәрдем бере көріңдер!.. Достар қайдасың? Мынаған мені өлтіртіп қоясыңдар ма?..— деп айқай салды комедиант Новая көшесінің бойына қарай тұра қашып. Бірақ қанжарын аузына тістей қосылған Арторикс оны қуып жетіп, күшті қолдарымен кеңірдектен ала түсті.

— Ал, мені шақырған асыңа... сен қорқақ... достарыңды да шақыр! Әне... өздері де келе жатыр...

Арторикс әлгінде ғана өзі қашып шыққан үйдегі құлдар мен клиенттер тобы қолдарына шырақ алып, көшенің басынан шұбырып келе жатқанын көрді.

Комедианттың ащы айқайын естігенде бұл топ өлер-тірілерін білмей ұмтылған-ды.

Сол мезетте, Арторикс Метробийдің өңменінен қанжарын салып-салып алып, ашулы үнмен:

— Олар мені ұстап, сенің жаныңды алып қала алмайды... қанқұйлы жексұрын! — Өңменінен қаны сорғалаған шалажансар комедиантты ол көтеріп алып, өзенге атты да:

— Сенің ішкен суыңның алды-арты осы болады, маскүнем қақпас!..— деді.

Осы сөзден соң, іле-шала судың шалп еткен сыбдыры мен Метробийдің жанұшырған даусы бірге шықты да, ылайытқан толқынға көміліп кете барды.

— Міне біз келіп қалдық, Метробий!.. Қорықпа!..

— Жексұрын гладиаторды креске қақтырамыз!

— Ол бізден құтылып кете алмайды! — деп даурығады жүгіріп келе жатқан құлдар мен азаматтар Арторикске елу немесе алпыс қадамдай жақын келген шақта:

Гладиатор өзінің үстіндегі жамылғысын жұлып тастап, Эндимионды көтеріп алып суға лақтырды. Содан кейін құйманың үстіне қарғып шығып алып, өзі де суға атылды.

— Тез жетіңдер!.. Өлдім!.. жете кө...— деген Метробийдің даусы тағы да бір естіліп жоқ болды.

Көмекке ұмтылғандар қанды оқиғаның болған жеріне келіп жетті. Олар құйманың бойын қуалай әрлі-берлі жүгіріп шарқ ұрып, комедиантты іздеумен болды; бірақ оны аман алып қалу үшін олардың ешқайсысы ешнәрсе істей алған жоқ.

Арторикстің жайына келсе, ол арғы қабаққа қарай бетін түзеп, ағынға қиғаштай жүзіп келе жатты.

Бергі жағадағылар бұған лағнат жаудырып, Метробийді жоқтап жатқанда, гладиатор есен-аман арғы бетке өтті де, адымдай тез басып, Яникуль жотасына қарай бетін түзеп, мәңгілік қаланың үстіне төнген түн қараңғылығына сүңгіп кете барды.





XVIII ТАРАУ. СОҒЫСТАҒЫ КОНСУЛДЕР. КАМЕРИН ШАЙҚАСЫ. ЭНОМАЙДЫҢ ӨЛІМІ

Сергей Катилинаны көсем етіп алудан үмітті мүлдем үзген соң, гладиаторлар Спартактың алдағы көктемде Альпіге қарай бет түзеу керек, одан асқан соң көтерілісшілер қолы таратылып, олардың әрқайсысы өз елдеріне қайтып барып, онда халықты римляндарға қарсы көтерілдірудің қамына кірісетін болуы керек деген ұсынысын қабылдады. Өзінің алғыр ақылы мен көрегендігі арқасында, өз заманының аса ірі қолбасыларының бірі болған Спартактың Римге қарсы неғұрлым ұзаққа созылған соғыс Италияда квириттердің жеңуімен тынатынына көзі кәміл жеткен еді. Сондықтан 682 жылғы февраль айының аяқ шенінде Спартак Апулиядан шықты да, тамаша жақсы үйретіліп, мұздай құрсандырылған жетпіс мыңнан астам солдатты бастап, теңізді жағалай Самниумға қарай тартты.

Он күндік жорықтан соң фракиялық гладиаторлардың Падусқа қарай ететін жолын кесіп тастамақ болып консул Лентул Клодианның Умбрияда отыз мыңға жуық әскер ұйымдастырғанын дәл сол мезетте, гладиаторлардың Апулияға қарай шегінуіне мүмкіндік бермеу үшін тағы да сондай күшпен екінші бір консул — Геллий Публикоданың Лациумнан шығып ту сыртынан ұмтылғалы жатқанын естіді. Гладиаторларға қарсы соғыстың қатерлі қаупін түсініп, тыйышы қашқан Сенат, екі бірдей консулдың қарамағына күрделі екі армия беріп, аса қиын-қыстаулы жорық ретінде Спартакқа қарсы аттандырды.

Өздерінің міндетін орындауға кіріскен екі консул бірнеше күн өткен соң армияларын жинастыра бастады: бұлардың біреуі армиясын Лациумде, екіншісі — Умбрияда жасақтады. Алайда бұл соғыстың тәжрибесі претор Варинийдің, квестор Коссинийдің және Орестің өзінің де жеңіліс табуы Лентулді де, Геллийді де ешнәрсеге үйретпеген болып шықты; консулдар — өзара бақ таластықтан ба, тактикалық ой қайшылығынан ба, әйтеуір Спартакқа қарсы тізе қосып қимылдауды ойластырмады.

Дұшпандарының қандай ойы бар екенін топшылап білген Спартак, Самниум арқылы суыт етіп, ең алдымен өзі Корфиниум мен Амитернум аралығында кездестірермін деп үміттенген Геллиймен айқасуға белбайлады.

Мұнда келген соң ол, гладиаторлар лагеріне қашып кетуге батылы жетпей, бірақ фракиялыққа өздерінің тыңшылығымен зор көмек беруші сол айналадағы қалаларда тұратын құлдардан: Геллий әлі де болса өзінің атты әскерлерін тосып, Анагния қаласында жатқанын, одан енді он бес күннен бергі жерде аттанбайтынын естіді.

Гладиаторлардың көсемі енді Умбриядан шығып келе жатқан Лентулді қарсы ұшыратып, оны талқандау ниетімен ілгері жүрмек болды; бұдан соң ол сәл қайта оралып келіп Геллийді талқандап, Падуска қарай өтіп немесе онымен шайқасудан бойын аулақ салып, Альпіге тіке тартып кеткендей де еді.

Аскулумға келгенде ол өзінің толып жатқан барлаушыларынан Лентулдың Перузиядан шығып, бұған шабуыл жасау үшін Камеринумға беттеп келе жатқаны туралы хабар алды. Сонан соң Спартак сол араға тоқтап, енді төрт-бес күннен қалмай келуге тиіс консулды тосты. Ол қолайлы тұрғыдан лагерь ашып, оны бірсыпыра нығайтуды бұйырды. Лагерь ашылып болған соң, Спартак мың атты әскерді бастап, төңіректі барлап келуге шықты. Ауыр ойға шомып отрядының алдында оқ бойы жалғыз келе жатқан оның қабағы қатып, түсі түнеріп кеткен еді.

Ол не ойлады?

Біраздан бері Эномайдың кейпі өзгеріп, ол өзінің Спартакты бұрынғыдай сыйлап, жақсы көрмейтінін сездірген. Катилина гладиаторларды бастаудан бастартқаннан кейін, әскер басылардың Гнатия түбіндегі лагерьде болған соғыс советінде, Альпіден ары өтіп, сонан соң әркім өзінің туған еліне қайтып баратын болсын деген тоқтамға тек жалғыз Эномай ғана қарсы болды. Спартактың ұсынысымен келіспейтіндігін білдіре отырып, ол гладиаторлардың көсеміне арнап теріс-қағыс және оспадар сөздер айтты, түсініксіз тирания бар, бұдан ары төзіп болмайтын басшылық бабын пайдаланып қиянат жасайды, гладиаторлар тең праволық үшін қолына қару алып дұшпанға қарсы шыққан еді, бірақ мұның өзі де әлде біреудің үстемдігі тұсында барлық мәнін жойып болды; ұстазы алдында қол қусырған балаларша, оның алдында құрдай жорғалап, бас июден тоқталатын мезгіл жетті-мыс деген сияқты тұспал пікірлердің шетін шығарған.

Германдықтың бұл сияқты ұрт мінезіне шыдай алмай, Спартак орнынан атып тұрған еді, бірақ өзін-өзі ұстап, соншалық қымбатты бұл адамды жұбату үшін оған достық жылы сөздермен жауап қатты. Бірақ Крикс, Граник және басқа да әскер басылар — бәрі де Спартактың ұсынысына қосылатынын көрген соң, бұрқан-талқан болған Эномай, қарулас бауырларының кеңесіне енді қайтып қатыспастай болып, шатырдан шығып жүре берген.

Сондықтан Эномайдың мінездері көптен бері-ақ фракиялықтың көңілін алаңдатып келген-ді. Әлде қандай бір кездесе қалғанда, Эномай ұялып үндемейтін және жөн айтудан тайқып кете беретін.

Эвтибиданың айтқанына азып, беттен алғыш және шамшыл болып алған Эномайдың соншалық жайдары, қайрымды ұлы адам да болса, өлшеусіз кішіпейіл Спартакпен бетпе-бет кездескенде ашуы тарқап сала бергендей болатын; ұлы көсемді көрген сайын германдықтың қалтқысыз адал жаны грек қызының шақшағына қарсы тұратын.

Спартак қаншалық тырысқанымен Эномайдың аяқ астынан мұншалық өзгеруінің себебін таба алмады. Эвтибида германдықтардың бастығымен өзінің қылмысты байланысын аса құпия сақтағандықтан, адал ниетті және ізгі Спартак куртизанканың Эномайды мықтап уысына алған сиқырлы алдап салуы туралы ойлаған да жоқ. Досының мұншалық түсініксіз кейпін де Эвтибиданың әлде қандай ықпалы бар деп, ол күдіктенген емес; Эвтибиданы ол ұмытқан еді, өйткені куртизанка онымен кездеспей сырттап кеткен-ді.

Аскулум алабын барлай шыққан сапарынан қайтып келісімен, ауыр ой соңына еріп түнеріп алған Спартак шатырына барды да, контуберналийлердің біріне Эномайды шақыр, маған келіп кетсін деп тапсырды.

Контуберналий өзіне берілген тапсырманы орындамақ болып шатырдан шығып кетті; бірақ жұмсаған адамның қайтып оралуын күткен Спартак, орындыққа енді отыра берген еді, сонша болмай анау қайтып та оралды.

- Мен Эномайды іздеп бара жатсам,— деді ол,— оның өзі де сізге келе жатыр екен, жолшыбай кездестірдім... Міне келді.

Осыдан соң контуберналий бір жағына қарай ығысып Эномайға жол берді, ол терісіне сыймай, Спартактың алдына келіп тұра қалып:

— Амансыз ба, гладиатордың бас көсемі! Мен сенімен сөйлесуім керек еді және...— деді.

— Ия, мен де сенімен сөйлеспек едім,— деп Спартак оның сөзін бөле, орнынан тұра берді де контуберналийге шыға тұр деп ишарат білдірді.

Анау шығып кеткен соң, ол Эномайға жылышыраймен:

— Қош келдің, бауырым Эномай, не айтпақ едің маған, ал енді айта бер? — деді.

— Менің айтайын дегенім...— деп бастады германдық зілді кейіппен, бірақ сонда да оған тура қарай алмай,— мен сенің қасақы әңгімеңе... ойыншық бола-бола шаршадым.... бұл мені... әбден жалықтырды. Құлдық десе құлдықтан да қашпаймын! Бұдан да римляндердің құлы болғанымның өзі артық... Мен ұрысты тілемеймін, ешкімге қызмет еткім келмейді.

— Юпитердің найзағайына аян! — деді Спартак қатты күйзелген пішінмен, көкке қарап.— Сен мүлде ақылыңнан танған боларсың, Эномай...

— Фреяның жібек бұрымдары куә! — деді германдық оның сөзін бөліп, басын жоғары көтере, өзінің оттай лаулаған шүңірек көздерін Спартакқа тесе қарап.— Менің ақылым дұрыс, есім сау.

— Құдай сақтасын? Сен менің қандай қасақылықтарым туралы айтып тұрсың, сені болсын немесе бақытсыздық және күрес табыстырған жолдастардың қайсысын болсын, менің ойыншық етпек болған жерім бар ма еді?

— Мен олай деп тұрғаным жоқ... білмеймін, сенбісің....— деді Эномай тағы да қысылып төмен қарап:— ия, білмеймін, сенбісің... бірақ менің білетінім сол, сайып келгенде, мен де адаммын...

— Сен бұған дейін қандай адал және ержүректі болсаң, келешекте де сондай бола алатын адамсың!—деді Спартак Эномайға отты көздерімен тесіле қарап.— Бірақ мұның маған айтып тұрған сөздеріңмен қандай байланысы бар? Біздің лагерьде сенің беделіңе мен қашан нұқсан келтірмек болған екем?.. Сенің бұлайша күдіктенуіңе себеп болған не? Маған деген бұл сияқты түсініксіз көзқарас қайдан пайда болған?.. Сені нендей мінезіммен жәбірлеген едім? Саған немесе өзім жүзеге асырмақ болып қолға алған және жолына бүкіл өмірімді сарп етуге басымды байлаған ортақ ісімізге жазған жазығым бар ма?

— Жәбірлендім... өкпем бар... шын мәнін... дәл айтсам, жоқ... сен мені жәбірлеген жоқсың... Біздің ісімізге сен ешқандай жазықты емессің... Қайта, қабілетті көсемсің... мұны іc жүзінде көрсеттің. Сен қашқан-пысқан гладиаторлардың басын біріктіріп, тәртіпті және айбынды әскер еттің... және... сайып келгенде... саған ешқандай кіна тағар жерім жоқ...

Эномай осылайша жауап берді. Оның сөздері алғашта тым зілді, қытымыр болып басталғанымен бірте-бірте қыры сынып, сабасына түсе келе, достық лебізбен аяқталды.

- Онда сенің осылайша өзгере қалуың қалай? Маған неге мұнша ашуланасың? Бас көсем болып, өз ықтиярымсыз сайланған мен барлық жолдастарымды, әсіресе сені, қашан да болса туысқан, дос, серік тұтпайтын ба едім?

─Жоқ, Спартак... сен маған бұлай деме... бұлай деп қарама,— деді Эномай торсаң бірақ, сонымен қатар тебіренген үнмен.— Мен олай дегенім жоқ... Менің олай дейін деген ниетім жоқ...

— Егер мен елді-елімізге қайту жоспарын жақтасам, Италия жерінде шайқаса отырып, Римді жеңе алмайтынымызға әбден ойланып-толғанып болғаннан кейінгі жерде, көзім кәміл жеткендіктен жақтаймын. Рим! Римді жеңіп алу! Оның құдіретін жойып, тирандар өктемдігін құлату!.. Күндіз күлкі, түнде ұйқы бермей мені мазалаған осы ой екенін сен түсінбейсің? Бреннен, Пирр мен Ганнибалда да асып түсу! Осы даңқты қолбасылардың қолынан келмеген істерді игеру! Ондай атты күнге жетсек, бұл даңқты ұлы іс болмас па еді? Бірақ біздің қол салған Риміміз Италияда — Геркулес жеңіп шыққан Антейдей-ақ, ол бір жатқан алып; ол бұрынғысынан да басым күшпен қайта көтеріледі. Бір армиясы — әбден, қансырап талқандалса, Рим санаулы күннің ішінде-ақ екінші армиясын аттандырады, одан соң үшінші армиясын жібереді, ақырында, тіпті алпыс-жетпіс легионды бірден жауып бізді біржолата ұйпап салады. Антейді жеңу үшін құдіретті Геркулес оның денесін жерге тигізбей, өзінің қуатты қолында ұстап тұрып өлтірді; Римді жеңу үшін біз оның езуіндегі барлық халықтарды оған қарсы тік көтерілдіруге, Италияға тұс-тұстан төніп, Сервий Туллий қорғанын айнала бүре түсуге, сөйтіп алты-жеті жүз мыңдай қолмен баса-көктей еніп, бұл азапты қаланың, бұл қанқұйлы халықтың үнің мәңгі-бақи өшіруге тиіспіз. Miнe, Римді жеңудің бірден-бір айласы, оның үстемдігін жоюдың бірден-бір жолы осы. Біздің қолымыздан келмеген күнде, мұны біздің немерелеріміз, шөберелеріміз істейді, дәл осылай болады да: Рим күшіне қарсы бұдан басқаша соғыстың, басқаша күрестің болуы мүмкін емес; Ганнибал қалай талқандалса, Митридат та солай талқандалады; карфагендіктер, гректер, ибериялықтар қалай талқандалған болса, рейін халықтары мен парфяндар да солай талқандалады; өзінің жантүршігерлік шентелін ешбір тежеусіз, бірте-бірте бүкіл жер бетіне жаза бастаған, бұл сияқты алып аждаһаны барлық езілгендер атаулыньың бір жағадан бас, бір жеңнен қол шығарған одағынан басқа ешнәрсе жеңе алмақ емес!

Спартак шабытпен уыттана сөйледі. Оның көздері оттай жанып кеткен еді. Шын мәнісінде адал, ақкөңіл, Спартакқа жан-тәнімен берілген, Эномай осы сөздердің әсерімен өз жүрегіндегі, Эвтибиданың сұрқиялығымен тұтанған ашу отынын, өшіп бара жатқанын сезгендей болды. Гладиаторлардың көсемі сөзін аяқтағанда, германдық оның сол минутта әлде қандай бір ерекше нұрға бөленіп тұрғандай болып көрінген, келбетті жүзіне жалбарына қолын жайды. Қалтыраған дауыспен: — Кешір мені, Спартак, кешір!.. Сен адамнан асқан пайғамбарсың!..— деп күбірледі.

— Уақасы жоқ... Сенімен туысқандығым қайта жарасқандық мен енді елден ерекше бақытты адаммын! — деп дауыстан жіберді көңілі босап кеткен Спартак, құшағын жайып. Эномай да құшағын жая ұмтылып:

— О, Спартак, Спартак... сенің қадірің маған бұрынғыдан да арта түсті, деп күбірледі.

- Бауырластық құшағын жазбастан бірін-бірі қыса түсіп, екеуі үн-түнсіз бірсыпыра тұрды. Спартак құшағын жазып, досынан қуанышты үнмен:

— Мұнда не жұмыспен келдің, енді соныңды айт, Эномай? — деді

— Мен бе?.. Бірақ... Ол менің есімде де жоқ,— деді ол қатты ұялып, оны еске түсіріп қайтемін.

Ол сәл кідіріп қалды да, соңынан серпіле:

— Мені қандай да болсын бір тілекпен келді ғой деп табатын болсаң, онда сенен сұрайтыным: мені және менің германдықтарымды консул Лентулмен болатын соғыстың ең қауіпті жеріне сал,— деді.

Спартак оған мейірімді, жылы жүзбен қарап:

— Әрқашан бір қалыптан жазбайтын, адалдығына ерлігі сай ардагерім!.. Ең қауіп-қатерлі жер сенікі болсын,— деді.

— Осы уәдең уәде ғой?

— Уәде,— деді Спартак оң қолын Эномайға созып,— менің жанымда өтірікке де, қорқынышқа да орын жоқ екенін өзің де білесің.

Осылайша тағы да біраз әңгімелескен соң, Спартак пен Эномай преторийден түсіп кетіп бара жатты. Бірнеше қадам ұзап шығысымен оларды Арторикс соңынан қуып жетті. Гладиатордың көсемі мың атты әскерді бастаған жас галлды Геллийдің әскері жайында мағлұмат әкелу үшін, осыдан үш күн бұрын Реатқа барлауға жіберген болатын. Ол осы сапардан әлгінде ғана келген еді, Спартак пен Эномайдың шығып кеткенін білген соң олардың соңынан қуа шықты.

— Амансың ба, Спартак!—деді ол.— Геллийдің аттылар бөлімі өзіне келіп қосылған еді, ол Анагниядан аттанып та кетті. Бізбен енді бес күннен қалмай кездесуге тиіс.

Бұл хабарды есіткенде Спартак ойланып қалды. Бірақ аздан соң ол:

─ Тіпті жақсы! Ертең кешке біз бұл арадан шығып Камеринумға тартамыз, бүрсікүні түске жетпей онда барамыз. Лентул онда бүрсікүні кешке немесе одан да кешірек одан арғы күні таңертең келуі ықтимал. Оған дейін біз тынығып аламыз да, оның жорықтан шаршап келген әскеріне батыл шабуыл жасап, талқандап жібереміз. Одан соң іле шала Геллийге қарсы ұмтылып, оның армиясын да талқандаймыз. Бұдан әрі ешбір бөгетсіз Альпіге қарай тарта береміз. Мұны қалай дейсің, Эномай?

Ұлы қолбасыға лайық толғанымды ой!— деп жауап бер, Эномай. Спартак Арториксті жөніне жібергеннен кейін, ол фракиялықты өзінің шатырына ертіп келді де, коптуберналийлерімен бірге оны дастарқан басына отырғызды. Мұнда жалғыз ғана Эвтибида болған жоқ еді: оның Спартакқа жолықпай сырғып кететін және оның көзіне көрінбейтін себептері тым көп болатын.

Қышқыл әрі аяулы тронт шарабын сіміре, достық әңгімемен отырғанда арада бірнеше сағат уақыт елеусіз өтіп те кеткен еді, Спартак германдықтың шатырынан шыққанда, ымырт әлдеқашан жабылып кеткен екен.

Эномай жалғыз қалысымен-ақ, өңі құп-қу болып тарқатылған сарғыш шаштары иығын жапқан Эвтибида, германдықтардың бастығының шатырында өзіне арналып жасалған дербес бөлмеден шыға келді. Ол көкірегіне екі қолын айқастыра ұстап, Эномайдың қарсы алдына келіп тұра қалды.

— Сонымен? — деп сұрады Эвтибида,— демек, Спартак сені астындағы аты сияқты көңілінің ауған жағына қарай тағы да қақпалап, өз абройын көтеру үшін күшіңді, алғырлығыңды пайдаланбақ болған ғой?..

— Апыр-ай! Тағы бастадың ба?..— деді германдық зәрлі, ашулы үнмен, қызға шатынай қарап.— Зымияндық өсегіңді сен қашан тоқтатасың? Менің қаныма зұлымдық уын құюыңды қашан қояр екенсің? Фенрис қасқырдан да қан-құйлы неткен жүзіқара едің!

— Жақсы! Олимптің барлық құдайларына аян... Сен маған оспадар нойыс және малғұндығыңмен кейисің. Жек көруге тиіс бола тұра, сені сүйген мен сияқты есуас, ынжыққа осы керек. Осы керек! Тіпті жақсы!

— Ендеше, мені сүю үшін саған менің ізгі, адал адам Спартакпен өштесуімнің қажеті қанша?

— Оның жалған дегдарылығымен, ол адам емес пайғамбар деп сенумен, мен ақымақ та адастым. Бірақ өзімнің сол ойларыма қарамастан, Спартактың — суайт, арам ниетті жалғаншы екеніне, оның кеудесінде тек лаулап тұрған зәндемі оттап — баққұмарлық отынан басқа ешнәрсе жоқ екеніне көзім әбден жетті. Сенің қойдан қоңыр сорлы екеніңе де көзім сонда жетті.

— Эвтибида! - деді ашу кернеп қалш-қалш еткен германдық арыстандай гүр ете қалып.

— Мен сенің қоқанлоқыңнан қорықпаймын!—деді грек қызы жек көрген пішінмен. Сенің сүйем деген сөзіңе сенбесем етті, онда мен сені дәл қазіргіден бетер жек көрген болар едім.

— Эвтибида!—деп ақырды күндей күркіреген Эномай, жұдырығын тас түйіп, орнынан атып тұра келіп.

— Ал тартынба! Қимылда!— деді қыз гладиаторға тепсініп.— Кәне, кел, жаужүрек неме ұр жаншошырлық жыртқыш қолдарыңмен, тұншықтыр алдында тұрған сормаңдай қызды!.. Бұл саған цирктегі тайталастарыңда өлтіргеніңнен зорырақ даңқ әпереді!.. Қәне қимылда!..

Эвтибиданың бұл сөздеріне шыдамаған Эномай оған тап бере ұмтылды. Бірақ қызды бүре түсем деген қолдарын көтерген күйі, ақыл сабасына түскендей болып ашумен:

— Батыр қараңды... мен өзімнің соңғы ақылымнан танбай тұрып... құдай үшін... жоғалт көзіңді,— деді.

— Сондағы бар айтқаның осы ма?.. Өзіңді сүйген әйелге, жер басқан адамдардың ішіндегі өзіңді сүюші бір ғана адамға айтар жауабың осы ғой?.. Саған деген махаббаттан тапқаным осы ма? Сені аялап қам ойлағаным үшін алған алғысым осы ма? Есі-дертім сен болып, сенің абройың мен атағыңды тілегенім үшін алған сыйым ба, бұл? Онда жақсы! Осылай-ақ болсын... Менің көрейін дегенім осы екен... Осыдан соң басқаға жақсылық істеп көр! Басқаның бақыты үшін қам ойла! Мен не деген ақымақ десейші!.. Бірақ мен сені ойлауға тиіспін ғой? Сенің нойыс ашуыңа саған қарсы ойланған қастандықтан сені қорғаймын деп тап болып тұрған жоқ па екенмін?!

Сол ғана кідірістен соң, ол бірте-бірте қалтыраңқы естілген дауыспен, тағы да:

— Сені тапталуға... өлімге қиюым екен... әттеген-ай, сөйткенімде, несін сұрайсың!.. Онда мен бүгінгідей өлімнен де күшті қасірет шекпеген болар едім. Сенен, өзімнің сүйген адамымнан... мұншалық сөз естіп, жәбірленбес те едім... Аһ, неткен қатал соққы!

Осыны айтып ол еңіреп жылап қоя берді.

Байғұс Эномайды алжастыру үшін осының өзі де жіткілікті болған еді, оның ашуы бірте-бірте тарқап, күдік пен сенімсіздікке, одан аяуға, аялауға, сүйіспеншілікке орын бере бастады. Эвтибида қолымен бетін басып тысқа қарай ұмтылғанда, ол алдынан кес-кестей тұра қалып:

— Кешір мені... Эвтибида... Мен не айтарымды... не істерімді білмеймін... Мені бүйтіп тастап кетпе, өтінемін— деп қиылды.

─ Афинның желеп-жебеуші құдайлары үшін былай тұр, былай тұр жолымнан!— деді куртизанка Эномайға долы пішінмен асқақтай қарап.— Аулақ жүр... Мені енді мазалама, бұл масқаралық пен қасіретті, адыра қалған махаббат күйігін басқа жерге барып тартуыма мүмкіндік бер...

— Атама, ешуақытта да олай болмайды!.. Мен сені қоя беріп тұра алмаймын... Мен сені бұлайша жібермеймін...— деді германдық қызды қолынан алып, шатырдың төріне қарай саумалай тартып.— Құлақ сал маған... Кешіре гөр, Эвтибида! Тыңда мені, өтінемін сенен.

— Тағы да балағат, боқтық сөздер есті дейсің бе? Босат деймін, Эномай, ең ауыр қасіретке тап болмай тұрып, сенің екінші рет тап беруіңді көзіммен көрмей тұрып жоғалайын.

— Жоқ... Жоқ... Эвтибида... Мені ондай адам деп ойлама. Тандырма мені ақылымнан! Тыңда мені немесе сенің алдыңда өзімді-өзім бауыздаймын.

Осыны айтты да ол беліндегі қанжарын суырып алды.

— Ойбай, қой! Қоя гөр! Юпитердің найзағайы сақтасын!— деп дауыстап жіберді, өтірік шошынған болып куртизанка, сүйріктей қолдарын алыпқа қарай жалбарына созып.

Жабырқау баяу үнмен, ол тағы да:

— О, ардақты Эномай... сенің өмірің маған өлшеусіз қымбат... сүйгенім менің!

— О, Эвтибидам!—деді гладиатор махаббат лебіне толы үнмен,— кешіре көр, менің ұрда-жық ашуымды... кешір... кешір...

— О, асыл зат, қасиетті жан!— деді қыз жүйесі босағансып; жүзі жайран қағып, ол аяғына бас ұрған алыпты мойнынан қапсыра құшақтап алып.— Саған қарсы тұрып, сені қатты ашуландырған өзімнің долылығым үшін мен де кешірім сұрауға тиіспін.

Сәлден кейін ол егілген үнмен:

— Мен сені жанымдай сүйемін. Сенсіз маған тіршілік жоқ! Бірімізді біріміз кешіріп, бәрін де ұмытайық...— деді.

— О, абзалым... О, мархаббатты Эвтибида!..

Бір мезетте қыз Эномайдың қолынан бұлқынып шығып кетіп, сайқалдана:

— Сен менің сүйетініме нанамысың? — деп сұрады.

— Одиннің құдіретті күшіне қандай нансам, бұған да сондай нанам.

— Олай болса Диананың алтын оғына аян, мені өзіңе жақсылық тілемейді деп қалай ойлайсың?

— Мен бұл жөнінде ешбір шүбәленген де емеспін!

— Ал, сен бұған шүбә келтірмеген болсаң, онда менің айтқан ақылымды неге алмайсың? Жанымдай сүйіп, сенің бақытты, ұлы адам болуыңды тілеуші әйелден де гөрі өзіңді жарға жығушы опасыз досқа сенетінің қалай?

Эномай ауыр күрсініп, бұған ешбір жауап қатпастан, орнынан тұрды да, шатыр ішінде сенделіп жүрді.

Арада осылайша екі минут өтті, ол да, қыз да бір-біріне ләм-мим деп тіл қатпады. Бір мезетте Эвтибида өзімен өзі сөйлескендей:

— Мен мұны сақтандырғанда оны өзімнің әлдеқандай бір бас пайдам үшін істей ме екем? Мен мұны өзінің ақкөңіл ала-көйлек мінезіне тән не болса, соған сенгіштіктен тыймақ болсам, бұған және бақытсыз гладиаторларға құрылған зұлымдық торын нұсқап көрсетсем, ол да менің пайдам үшін бе? —деп күбірледі.

— Осылай деп жақ жазған, ойға алған кім бар? — деп сұрады Эномай қыздың алдына келіп тоқтай қалып.

— Сен!—деді куртизанка зілмен.— Сен!

— Мен бе? — деп сұрады таңырқаған Эномай.

— Ия сен! Шын мәніне келгенде, екінің бірі — өзіңді менің сүйетініме, жақсылық ойлайтыныма сенсең, онда Спартактың екіжүзділік істеп, өздеріңді жарға жыққалы жүргеніне де сенуге тиіссің. Егер Спартакты адал және мархаббатты адам деп сенсең, онда мені жалғаншы, опасыз адам деп санауға тиіссің.

— Жоқ, айта көрме!..— деп жігі-жапар болды, логикаға орашолақ және бұл дәлелдердің ұтымдылық күшінен құтыла алмай қалған германдық,— кешір мені, періштем Эвтибида, сені өзіме опасыздық істеді немесе істемек болды деп ешуақытта да ойламан. Сен маған деген махаббатыңды сан рет дәлелдегенсің, бірақ... мені кешірерсің... Спартактың қалайша опасыздық ететініне мен түсіне алмаймын.

— Қалайша?.. Қалайша? — деді Эвтибида.— Не болса соған иланғыш жаңғалақ-ау, өзің-ақ айтшы, Фунди жанында болған соғыстан соң, консул Варрон Лукулл, маған келіп, гладиаторларды тастап шықсаң, Испания армиясынан немесе Африкада префектурадан үлкен қызмет беремін деп ұсыныс жасады, деген Спартактың өзі емес пе еді?

— Солай дегені рас, бірақ Спартактың консулға не деп жауап бергенін білесің ғой...

— Ал сен кеше, оның неге бұлай жауап бергенін білемісің? Өйткені бұл ұсыныс одан талап етілген маңызды қызметке сай келмеді.

Эномай басын төмен тұқыртып, ләм-мимсіз тағы да шатыр ішінде ерсілі-қарсылы жүре бастады.

— Қазіргі уақытта ұсыныстар қайта жасалды, уәде екі есе, үш есе арттырылды, ол сендерге бұл жайында ешнәрсе де айтқан жоқ.

— Сен мұны қайдан білдің? — деп сұрады Эномай, Эвтибиданың қарсы алдына келіп тоқтап.

— Катилинаға гладиаторлар қолын басқаруды ұсыну үшін Римге жіберілген Рутилийді қайда қоймақсың... Оны тек осы үшін ғана кетті деп сенемісің?

─ Ал егер...

─ Арам ойлы, зымиян адамға сенетін сендер ғой деймісің... Шапқыншының Римге консул мен арадағы келіссөзді бастау үшін жіберілгенін мен кәміл түсінгем.

Эномай тағы да шатырды кезіп жүре бастады.

─ Егер бұлай болмаса, онда азаттықта туып-өскен латинян Рутилий жіберілер ме еді?

Эномай жақ жазбады.

─ Pутилийдің дерексіз өлімінен соң, Спартак өзі сияқты көсем сендердің ешқайсысына тіл қатпастан, сиқыршы етіп, өзінің сенімді досы Арториксті неге жұмсады? Қарындасы Мирцаның ғашығы Арториксті ғана жұмсауы қалай? Басқаны неге жұмсамайды? Арторикс Римнен қайтып келісімен-ақ Спартактың сендерге қайткенде де Италиядан кетуге бел байлаңдар деп ықтияттай бастауы неліктен дейсің?

Эномай тоқтап тұра қалды.

─ Осының бәрі қисынды, дұрыс, адал істелген ic деуге болар ма? – деді Эвтибида аз үзілістен соң.— Қалайша?.. Барлық күшін сарқып болған Рим Испанияда Серторийға, Азияда Митридатқа төтеп беру үшін қазіргіден артық легиондар таба алмай діңкесі құрып отыр, ал Рим үшін осындайлық қатерлі жағдайда, жақсы жарақтанған сайдың тасындай жетпіс мың адамды ұстап отырып, жау қаласына аттанудың орнына, қайта біздің одан түсуіміз қалай?.. Осы да ақыл ойға сыя ма?

Эномай басын шайқап тапжылмастан тұр.

─ Лентул, Гекллий, екі армия... Бұл масқаралық және ешкімге түсініксіз қашып-пысуды ақтау үшін алданған адамдардан ақиқат екіжүзділікті жасыру үшін Спартактың ойлап шығарған жалған хикаясы... Лентул... Геллий олардың армиялары!..— дейді қыз өз қабырғасымен өзі кеңескенсіп.— Жорамалдағы Лентул армиясының беталысын барлау үшін қасына мың адам атты әскер алып, оның өзі неге барды, сол сияқты, ойдан шығарылып алынған Геллий қолын байқастау үшін тағы да Арториксті жұмсауына жол болсыншы? Ол сендердің біріңді неге жібермейді?

─ Сенікі дұрыс... не дегенмен... сенікі дұрыс,— деп күбірледі Эномай, естілер-естілмес үнмен.

─ Аспан шеңберінің құдайлары куә!—деп Эвтибида ышқына айқайлап жіберді.— Екіжүзді адам басына орнатқан мәңгі ұйқыдан осылайша сен де бір серпілсейші!

Егер бұл адамды опасыздыққа ұрындырушы сатылғандықтың басқа да себептері мен екіжүзділігіне дәлел керек қылсаң мынаны есіңе тұт: ол Сулланың жесір әйелі, Рим патрицианкасы Валерия Мессалаға өлердей ғашық. Сол әйел үшін, оған деген махаббаты үшін-ақ ол сендерді Рим Сенатына ұстап береді, ал Сенат оны — сүйген әйеліне қосып, сонымен бірге оның вилласын да, байлығын да, сән-салтанатын да қоса береді...

— Рас!.. Бұл рас екен!..— деп дауыстады, соңғы жорамалдарға ұйып, фракиялықтың екіжүзділік ісін сорғалата дәлелдеген сыпаттамаларға әбден иланған Эномай.— Спартактың сатылғаны ақиқат болды!..

Көздері шатынай жайнап кеткен Эвтибида, германдықтың жанына жақындай түсіп, қиылған дауыспен:

— Тездет! Күтетін не қалды?.. Жансерік германдықтарыңмен бірге өзіңді әлдеқандай бір тау шатқалының тығырығына апарып тыққанды, онда шайқасуға мүмкіндік таба алмай, масқара болып қаруларыңды үйіп, қалта қарап отырып қалуды тілеймісің? Сонан соң өздеріңді креске керіп өлтірсін немесе цирк алаңында жыртқыш аңдарға жем етсін деймісің? — деп тіл қатты.

— Жоқ! Жоқ! Top құдайдың бүтіндей найзағайлары куә!— деп ашу кернеген германдық айқайлап жіберді де, шатырдың бір бұрышында жинаулы тұрған сауытын кие бастады. Дулығасын түзеп, семсерін беліне байлап жатып, ол тағы:

— Жоқ! Оның маған екіжүзділік істеуіне шыдап отыра алмаймын. Өз легиондарымды алып... сатылғандар лагерінен дереу кетемін...— деп айқайлады.

— Күні ертең қалғандардың бәрі де сенімен бірге кетеді. Галлдар, иллириялықтар, самниттер сенен қалмайды, ал Спартакпен бірге фракиялықтар мен гректер ғана қалады. Бас көсем де боласың, шабуыл жасап Римді алу даңқы да өзіне тиеді... Ұмтыл... легиондарың ешбір дыбыссыз тік көтерілетін болсын... қамда... біз бүгінгі түннен қалмай кетуіміз керек... Өзіңді сүйген әйелдің жаннан асқан ұлы және аты шулы адам болуыңды тілеген жанның берген ақылын күй құлағыңа?

Арада бірнеше минут өткен соң, герман легиондарының кернейшілері таңғы дабылды тартып, бір сағатқа жетпейтін уақыттың ішінде Эномайдың он мың солдаты шатырларын буып-түйіп, жауынгерлік сапқа тұрды.

Лагерьдің бұл легиондар орын тепкен бөлімі сол жақтағы басқа қақпаға жақын болатын. Kүзеттi басқаратын деканға Эномай құпия белгісін айтты да, сонымен ешбір дыбыс шығармастан өз легиондарын алып шығып кете барды. Германдықтардың берілген белгісімен галлдар мен олардың көршілері де оянды: бұлардың кейбіреулері бүтіндей қол шеру тартып аттанбақ болған екен деп, енді біреулері - гладиаторлардың лагеріне жау төніп келіп қалған екен деп ойлады. Орындарынан ұшып-ұшып тұрып, жаушы-жалам қарулана сала, шатырларынан шығып жатты, кернейшілерге ешкімнің бұйрығынсыз-ақ таңғы дабылды қағу тапсырылды. Сонымен азғантай ғана уақытың ішінде гладиаторлардың бүтіндей лагері аяғынан тік тұрып, барлық легиондар қаруға қол қойды. Тұтқиылда жау тигенде қаншалықты тәртіпті деген қолдардың өзінде де пайда болатын астан-кестен әбігершілік болды да қалды.

Төсегінен атып тұрып, шатырдың есігіне қарай ұмтылған Спартак, претория күзетінде тұрған солдаттардан не болып қалғанын сұрады.

─ Тәрізі, жау жақындап келіп қалса керек, - деп жауап берді олар.

─ Қалайша? Қайдағы жау? – деп ол бұл жауапқа онан бетер қайран қалды.

Ол тез қарулана салып тысқа шықты да, лагерьдің орталығына қарай беттеді.

Онда барған соң, өз легиондарын алып Эномайдың лагерьден шығып бара жатқанын және бұл аттаныс туралы Спартактан бұйрық болған екен деп ойлап, басқа легиондар да мұздай құрсанып, оның соңынан кетуге әзір тұрғанын естіді.

─ Аһ! Бұл не сұмдық? Шынымен солай ма екен? — деп дауыстап жіберді, фракиялық өзін-өзі маңдайға маңдайға түйгіштеп. - Жоқ! Олай болуы мүмкін емес! Анда-мұнда жарқ етіп қалып жатқан факелдер сәулесімен қақпаға қарай ұмтылды.

Спартак келгенде германдықтардың екінші легионы сыртқа шығып жатқан еді. Спартак шынтақтарымен бұза-жара ұмтылып легионның соңғы тізбектерін басып озып өте берді. Қақпадан шыға, төрт-бес жүз қадамдай алаңды жүгіріп өтіп, екінші легионының тегіс өтуін күтіп, өзінің контуборналийлерінің арасында ат үстінде тұрған Эномайдың тұсына келді.

Толық қару-жарақтанған біреу Спартакты басып озды. Бұл Крикс еді. Ол Эномайға жүгіріп жетіп келіп:

─ Мұның не сұмдық, Эномай? Не болды? Бүтіндей лагерьді аяғынан тік тұрғызғаның не? Қайда кетіп барасың? — деп айқай салды.

— Сатылғанның лагерінен бойымды аулақ саламын,— деп күркіреді германдық, айылын да жимастан.— Ал алдаудың құрбаны болмайын десең, өз легиондарыңмен бірге, зұлымдықпен жауға ұсталып берілгің келмесе, сен де маған ілес. Тізе қосып Римге аттанамыз.

Осы сәтте екі иығынан демін әрең алған Спартак та келіп жеткен еді, ол:

— Қандай сатылған туралы айтып тұрсың, Эномай? Кімді мезгейсің? — деп сұрады.

— Сен туралы айтып тұрмын, мезгейтінім де сен; Мен Римге қарсы соғысамын және сол Римге аттанамын. Альпіге барамын деп құз қойнында кездейсоқ, бақытсыздықпен, әрине, жау тырнағына түсер жайым жоқ!

─ Рақымы күшті, құдіретті Юпитерге аян! —деп дауыстап жіберді, ашу кернеген Спартак.— Егер сен мұны ойнап айтып тұрсаң, мен мұныңды ақылға сиярлық ойындардың ішіндегі ең жаманы деуге тиіспін!..

— Фрея куә... Мен ойнап тұрғаным жоқ, бұл сөзді барлық шыныммен айтып тұрмын, ақылымнан да танғаным жоқ!

— Сен мені сатылған деп санайсың ғой!—деді ашуға булыққан Спартак.

─ Солай деп сапаймын, сонымен бірге бұған кәміл көзім жетеді, мұны естір құлаққа солай деп жариялаймын да.

— Өтірік айтасың, ұрда-жық маскүнем!..— деп ақырды Спартак семсерін қынабынан суырып ала, Эномайға тап беріп,

Анау да атына қамшы басып, семсерін жалаңдата, Спартакқа қарсы ұмтылды.

Бірақ, Крикс Эномайды шаужайдан ала түсіп, кейін шегіндіре:

— Эномай! Егер сен жынданғаннан аман болсаң, мына қылығыңа қарағанда, римляндердің алтынына сатылып, желіктіруіне ерген, нағыз екіжүзді сенің өзіңсің және...— деп ақырып қоя берді.

— Сен не айтып тұрсың, Крикс?..— деді ашу билеп қалш-қалш еткен германдық.

— Белен сәулесінің құдіретті күшіне аян!—деп дауыстады, қатты ыза болған галл — Егер сенің орныңда Рим консулдарының бірі болса, мынауың тек соның ғана істейтін ісі!

Спартакты Арторикс, Борторикс, Фессалоний, тағы басқа да әскер басылар қоршап алған еді, ол ашуын басып, семсерін қынабына қайта салды да:

— Сенің бұл айтып тұрғаның Эринниялардың бірінің сөзі екеніне мен ешбір шүбәланбаймын: Римнен шығып Капуяға келетін қатерлі сапарда, біздің көтерілісіміз басталғаннан бері қарайғы қиын-қыстау, ұлы істер мен қуанышты оқиғаларды бастан бірге кешіп келе жатқан жолдасым, Эномай, сен маған әлгіндей сөздер айтпас едің. Білмеймін... түсіне алмай тұрмын... алайда, сен екеуміз Римнен шығып, қалай екені өзіме де белгісіз жолмен, біздің арамызға келіп кірген қырқыстыру, айдап салу әрекетінің құрбаны болғанға ұқсаймыз. Бірақ әңгіме қазір мұнда да емес, егер әлгінде ғана өзімнің туған баурымдай көрген сенің айтқан сөздеріңді басқа біреу айтса, ол ендігі өліп жатар еді... Жүре бер... Бауырластарыңның ісін тастап, туларыңды лақтырып кет... Сен айтып тұрған сияқты арамдық істер істеп, өз атыма зәредей кіршік келтірмегендігіме, сенің легиондарыңның алдында марқұм ата-анамның аруағын, қарындасымның өмірін аузыма алып, көктің де, тамұқтың да барлық құдайларын атап ант ішемін. Өзімнің тар жолда табысқан жолдастарымның алдында берген антымнан зәредей тайған жерім болса, Юпитердің жайы түсіп, күлімді көкке ұшырсын, есімім екіжүзді деген қарғыс таңбамен кейінгі үрім-бұтаққа жетсін!—деді.

Спартактың аузынан, мызғымас және салтанатты үнмен естілген бұл ант естігендердің сай сүйегін сырқыратқандай болды. Ол мәрт мінезді томырық Эномайды да жібіткен сияқты еді, нақ сол мезетте, басқы қақпаға тақау жерден үшінші легионның (галлдардың бірінші легионының) керней даусы естіліп, тұрғандардың назары соған ауды.

— Тамұқтың құдайлары сақтасын!— деп дауыстап жіберді жүзі қу шіберектей болған Спартак.— Демек, галлдардың да кеткені ме?

Жұрттың бәрі бөгет алдындағы қақпаға қарай жүрді.

Сол мезетте өзінің жатаған келген сұлу атына мініп, манадан бері Эномайдың жайында тұрған Эвтибида германдықтардың екі бірдей легионы кетіп бара жатқан жолға қарай оны шаужайынан алып жетелей жөнелді. Германдық пен Эвтибиданың соңынан Эномайдың басқа контуберналийлері ерді.

Крикс пен Спартак лагерь қақпасына қарай қайта ұмтылған шақта, германдықтардың бұл уақытқа дейін лагерьде бөгеліп қалған атты отыз садақшысы жаңа шығып келеді екен. Өздеріне қарсы кездескен Спартак пен Криксті көре сала:

— Міне Спартак!

— Көрдіңдер ме опасызды!

— Өлтіру керек, оны!— деп айқайлап қоя берді.

Бұлар екі бірдей көсемге садақтарын кезеп тұра қалғанда, олардың деканы да:

— Спартак — сені, Крикс — сені атамыз, опасыз сатылғандар!— деп дауыстады.

Зуылдаған отыз оқ Спартак пен Крикске жаңбырдай жауды.

Екеуі де беттерін қалқанмен бүркеп қалған еді, бірнеше оқ оған үйдек-түйдек келіп қадала түсті. Спартакты өзінің денесімен қалқаламақ болып, Крикс оның алдын кес-кестей берді:

— Қасиетті ісімізді сүйгендік үшін, ордан қарғып өтші!—деп дауыстады ол.

Спартак жолдың бойын қуалай жатқан ордан қарғып, арғы бетке шықты, оның соңынан Крикс ұмтылды. Спартак пен Криксті елең қылмастан германдықтардың легиондарының соңынан кетіп бара жатқан қашқындардың шабуылынан олар тек осылайша ғана құтылды.

— Оңбаған қашқындар!—деді Крикс.

— Бара қойыңдар, консул Геллий быт-шытыңды шығарсын!—деді ызаға булыққан Спартак.

Лагерь қақпасына келген Спартак пен Крикс онда Арторикс пен Борторикс лагерьден шығып, германдықтардың соңынан кетпек болған үшінші легионның солдаттарын бөгеп жүргенін көрді.

Оларды Крикс тоқтатып, өз тілдерінде қарақшылар мен екіжүзділердің сүрең тобы опасыз арамзалар деп жер-жебірлеріне жетті.

Ол өзінің сөзін аяқтап, бұл жексұрындық жанжалға жел беруші сатылған опасыздарды күні ертең тауып, креске керіп өлтіруге бұйыратынын айтып қарғанғанда, галлдар ләм-мимсіз, қоғадай жапырылған бетімен өздерінің лагеріне қайтты.

Сөзін аяқтай келе Крикстің өңі қашып, ту баста екпінді және үнді естілген даусы біртіндеп бәсеңдей берді. Бүлік шығарған легионның алғашқы саптарының кейін қайта бастағаны сол еді, ол теңселіп барып, жанында тұрған Спартактың қолына сұлқ түсіп құлай кетті.

─ Ия, құдай, сақтай гөр! — деді фракиялық қабырғасы сөгілгендей.— Мені қорғаймын деп, оқтың өтіне тұрғаныңда жаралап кеткен екен ғой.

Шынында солай болып шықты: бір оқ саннан тиіп, ал екінші оқ сауыттың шығыршығынан етіп, бесінші және алтыншы қабырғаның аралығынан келіп қадалған екен.

Криксті шатырға алып келіп, жарасын жайғастырып таңып тастады. Азапты ауыр ойға шомған Спартак оның жанында болып, түні бойы көз ілмеді. Эномайды, оның ойда жоқта қашу жайын ойластырып, таң-тамаша болды, зор қатерге қарсы кеткен, он мың германдық үшін қайғы шекті.

Келесі күні таң сәріде легиондарына қос-қолаңды жинатты да, Спартак Камеринумға аттанды. Айтқандай-ақ онда түн ортасында келіп жетті, ал консул Лентул — одан бір күн кейін келді.

Соғыс ісінде асып кеткен тәжрибесі жоқ консул, латиндық менмендігі басынан асқан патриций, қарауымда жиырма төрт мың адамы бар римдік төрт легион, оған көмекші тағы да он екі мың әскер тұрғанда жетпіс мың гладиатордың нашар қаруланған, намыссыз, сенімсіз, тәртіпсіз сүрең тобын талқандамайтын не бар деп лепірді.

Сондықтан қолайлы тұрғыдан орын теуіп, солдаттарын қыздырма мақтан сөздермен қайрап-қайрап алып, ертеңіне гладиаторларға қарсы ұрысқа шықты. Спартак өзіне тән данышпандық көрегендікпен, өз қолының сан жағынан басымдылығын пайдаланды да, үш сағатқа жетпейтін уақыттың ішінде консулды барлық жағынан бірдей қоршап алды. Рим легиондары аса ерлікпен соғыса тұрса да, дұшпан ту сыртынан шабуыл жасайтын болғандықтан, кері шегінуге мәжбүр болды.

Дұшпанның мұндай қобалжуын да Спартак шебер пайдалана қойды. Ұрыстың не қызу жерлерінде болып, өзінің ерлігімен гладиаторларды жігерлендіргені сонша, олар римляндерге уытты шабуыл жасап, шебін бұза талқандап шықты, жаудың бүкіл қос-қолаңын басып қалды.

Бұл үздік, жаңа жеңістің онда да консулдардың біpiн талқандап ие болған даңқты жеңістің қуанышы Спартакты жұбата алмады, осы уақыттың ішінде Эномайға шабуыл жасап, оның әскерін жойып жіберуі ықтимал, екінші консул Геллий туралы ойлады.

Сондықтан ұрыс болып өткен күннің ертеңіне Спартак шатырларды жық деп әмір берді де, бетті кейін қарай қайта түзеді, әдеттегідей жай туралы мағлұматтар жеткізіп отыру үшін алға көптеген атты әскерлер жіберді. Келесі күні кешке таман бүкіл атты әскердің бастығы Мамилий Спартакқа келіп, Эномайдың Писцель тауы баурында лагерь ашып алып жатқаны, ал гладиаторлардың әскерінен он мың германдықтардың бөлініп кеткенін есіткен Геллий Эномайдың отрядын талқандамақ болып, суыт аттанғаны туралы жедел хабар жеткізді.

Спартак легиондарын алты сағаттай ғана дамылдатып алды да, Апенниннің құз жақпарлары арқылы Писцель тауына қарай тартты.

Бұл уақыттың, ішінде консул Геллий Публикола жиырма сегіз мың солдатпен барып, таңсәріде Эномайға уытты шабуыл жасаған еді, теңбе-теңсіз бұл ұрысқа германдық алды-артын ойластырмай килікті.

Ұрыс сұрапыл қатты болды. Екі сағаттан аса уақытқа дейін ұрыста ешқандай өзгеріс болмады, өйткені екі жақ та асқан табандылықпен аянбай ұрысты. Бірақ Геллин өз әскерінің шебін тез кеңітіп жіберіп, германдықтардың екі легионын бірдей орағыта қоршап алды.

Германдықтар тұяқ серіптірместей қоршаудың қыспағында қалды. Бас сауғалаудың ешбір жолын таба алмаған соң, олар ерлікпен соғысып жан беруге бел байлады да, екі сағаттан аса уақыт бойына созылған жан алып, жан беріс ұрыста римляндерді орасан көп шығынға ұшырата отырып, түгелімен қырғын тапты.

Ең соңғы өлгендердің бірі Эномай болды. Ол өз қолымен бір соғыс трибунын, бір центурионды, толып жатқан легионерлерді өлтірді. Өнебойында оймаққа құрам cay жер жоқ және жотадан бірнеше семсер қосқабат тиген ол, өзінен бұрынырақ жығылған Эвтибиданың жанына келіп, күрс етіп құлап түсті.

Бірақ ұрыс аяқтала берісімен-ақ, шабуылға шығарда берілетін керней дабылы жеңушілерге тағы да бір дұшпанның тап болғанын хабарлады.

Бұл ұрыс болған жерге салып ұрып келіп қалған Спартак еді. Ол ұзақ сапардан легиоидарының қажып келгеніне қарамастан, оларды жауынгерлік сапқа қойып жіберді де, әскер қатарларын аралай жүріп, солдаттарды қырылған бауырлар үшін кек алуға шақырды.

Консул Геллий де өз легиондарын тезінен қайта жасақтауға қолынан келген барлық күшін салды.

Алғашқыдан да өткен сұрапыл шайқас басталып кете барды.

Бұл уақытта өлім аузындағы Эномай, жанталаса ыңыранып, әлсін-әлі Эвтибиданы атын атап шақырумен жатты.

Бұл жаңа шайқаста римляндердің екінші жаққа қарай ығысуымен германдықтар қырылған майдан даласы иесіз қалған еді, қалың өліктер қаптаған бұл жалпақ өңірде жан берген, жаралы болған адамдардың өлер алдындағы күңіренген үні ғана естіліп тұрды.

Эномайдың өнебойындағы сірескен жараларынан қан саулап ағып жатқанымен, оның жүрегі әлі де соғудан тоқталған жоқ еді. Ол өлім алдындағы жанталаста сүйген қызының атын атап шақырып жатқан мезгілде, Эвтибида жығылған жерінен түрегелді. Өзінің жанында өліп жатқан контуберналийдің туникасының өңірін жыртып алды да, онымен қатты жараланып қанға боялған ол жақ қолын танды. Геллийдің шабуылы тым тұтқиыл болғандықтан, римляндер жаққа қашып шығудың немесе ұрыс майданынан кетіп қалудың есебін таба алмай қалған Эвтибида, ту баста ұрысқа қатысуға мәжбүр болған-ды. Алғашқы жеңіл жарадан кейін-ақ өліктердің арасына кіріп, өлген болып жата берді.

— О, Эвтибида... О, сүйгенім...— деп күбірледі жүзі қуарып, кенеуі кетіп қалған германдық.— Сен тірімісің?.. Бармысың?! Мен енді өлемін... қуанышпен... қайран, Эвтибида!.. Шөлдедім... бір ұрттам су бер... ақтық рет сүй...

Жүзі құп-қу болып құныққан қуанышпен өңі бұзылып кеткен Эвтибида, өліп бара жатқан адамға көз қиығын да салған жоқ. Ол тек қанды-қасап қырғынға көңілі толғандай болып, оны көзбен шолды да, Эномай жатқан жаққа қарады.

Көз алдын жапқан бұлың ішінде Эномай өнебойын қан жуған Эвтибиданы шырамытқанда, оны да өлім құшағында екен деп ойлады, бірақ орнынан атып тұрған күйі, жолындағы өліктерді басып-жаныша жүгіре басып кетіп бара жатқанын, оның шатынап от шашқан көздерін көргенде, жеңіл жараланған болар деп түйді. Жантүршігерлік ой миын шағып алғандай болды. Алайда ол ондай жаманшылық ойды аластап, әлсіреген үнмен:

— О, Эвтибида... бір сүйгіз... маған... О, Эвтибида...— деді.

— Асығыспын! — деп грек қызы, өлгелі жатқан Эномайдың жанынан өте бере, оған немқұрайдылықпен қарады.

— Ah! Ұрар сені... Тордың... Қаһары! — деп ышқына айқайлап жіберді Эномай ақтық күшін жинап.— Бәрін де жаңа түсіндім... опасыз куртизанка!.. Спартак нақақ екен ғой... Зұлымдықтың аждаһасы сен екенсің!.. Көгерме!.. көг...—Соңғы сөзін айта алмай ол үзіліп кетті.

Эномайдың жан тапсырғанын көрді де, Эвтибида қолын бір-ақ сілтеп қарғыс айтты:

— Жаның жаһаннамға кетсін!.. Сенің өлер алдыңдағы жанталасыңды көріп тұрғаным сияқты, құдіреті күшті құдайлар, Спартактың да ақтық демінің біткенін өз көзіммен көруді нәсіп етсін!

Осыдан соң ол жаңа қырғын соғыстың дүмпуі келіп жатқан жаққа қарай беттеді.





ХIХ ТАРАУ. МУТИНА ЖАНЫНДАҒЫ ҚЫРҒЫН ҰРЫС. БҮЛІК. МАРК КРАССТЫҢ ӘРЕКЕТІ

Спартак пен Геллийдің бұл шайқасының бір жайлы болып тынатынында ешбір күмән жоқ еді. Өліктерді баса-көктей ұрыс даласына қарай келе жатқан Эвтибида, гладиатор легиондарының жойқын тегеурініне қарсы римляндердің шалағай қарсыласуда екенін, дұшпанға аш бүйірден шабуыл жасамақ болып, гладиаторлар консул әскері майданын оң мен солдан бірдей орай бастағанын сонадайдан көрді.

Өжет әйел ұрыстың барысын осылайша бақылап тұрған шақта, үстінде көкшіл кежімі бар, әсем тұрманды бір ақбоз ат оның жанынан құйғытып өте берді; қатты шошынып үріккен жануар көздері шарасынан шыға шатынап, құлақтарын қайшылай түсіп өліктерден қарғып, сүріне-қабына біресе олай, біресе бұлай кетеді.

Эвтибида атты таныды: бұл Эномайдың жас контуберналийі Уцилиактың аты еді, таңертеңгі қырғын ұрыс кезінде ең алдымен өліп кеткендердің бірі сол болғанын Эвтибида өз көзімен керген-ді. Эвтибиданың да үш атының біреуі боз болатын, сондықтан, өзінің зұлымдық әрекеті үшін бұл аттың пайдасы тиетінін түсіне қалды.

Ол аттың жүрген жеріне жүгіріп барып, оны ықылықтап, саусақтарын жыбырлатып ұстап алмақ болды.

Есті жануар бұған алданбай, Эвтибидадан үркіп жылыстай берді. Бірақ ол кенеттен өліктерге сүрініп жығылды. Эвтибида жетіп барып, атты шаужайынан ұстай алды.

Жануар осқырып, Эвтибиданың қолынан жұлқынып, аласұрумен болды, бірақ мықтап ұстап алған қыз шамданған атты ықылықтап сылап-сипап аздан соң бойына үйретіп те алды. Еселеп артқан гладиаторлар күшінің қоршауына түскен римляндер сапы ыдырап, таңертең өздері германдықтарды талқандаған жазыққа қарай бей-берекет шегіне бастады; оларды талқандап жойып, қырғын тапқан он мың жолдастарының кегін алмақ болып өкшелей қуған Спартактың солдаттары үрейді алатын «барраға!» басып, қиқуды сала римляндерді тұс-тұсынан қыспаққа алып кеп берді.

Ұрыстағылардың еһелескен айқайы барған сайын жақындай түсті. Ұрыстың барысын оқты көзімен атып тұрған Эвтибида:

— Аһ!.. Олимп Юпитерінің ұлы аруағына аян!.. Бұл әділет емес! Гладиаторлардың лагерінен германдықтарды кетіруге күш салғанда, олардың соңынан галлдар да ерер деп үміттенген едім, бірақ галлдар қалып қойды; солай болғанда, бұл он мыңды Геллий қырып салар да, Спартакты екі бірдей консул темір құрсауға алар деп үміттенген едім, енді міне ол өзінің барлық күшімен Геллийді талқандауға келе жатыр, мұны жайғаған соң, Лентулға ұмтылады, егер бұған дейін оған тимеген болса!.. О, кек иесі Юпитер, мұның шынымен-ақ жеңілмегені ме? Жеңгізбей-ақ қойғаны ма?..— деп күбірледі.

Гладиаторлар өкшелей қуған римляндер қаша ұрыс сала отырып, өздерінің таңертеңгі соғыс ашқан жеріне жақындады. Долданып жүзі қу шүберектей болған Эвтибида Уцилиактың боз атын жетелей Эномайдың өлі денесі жатқан жерге қарай келе жатты; сол араға келіп тоқтап, кішкентай өткір семсерін қынабынан суырып алды да, онымен қолындағы жазықсыз жануарды дәл өкпеден көре еткізіп қойып қалды. Жараланған ат жан- ұшыра шыңғырып, қарғып-қарғып барып, етпетінен түскен күйі өліп кетті.

Сол мезетте грек қызы атпен қоян-қолтық жата кетті де, бір аяғын оның мойнының астына жіберді, ондағы ойы адам да, ат та жау қолынан жазым болған екен, бұлардың әуелгісі ауыр жаралы болып, соңғысы — өлген екен деп айтсын дегені еді.

Ұрыстың дүмпуі Эвтибиданың жатқан жеріне жақындай түсті; галлдардың ақыруына және римляндердің байбалам даусына қарап, римляндердің біржолата жеңілгеніне оның кезі жете бастады.

Римляндер көп кешікпей-ақ үрейлене қашты; гладиаторлар германдықтардың өліктері жусап жатқан ұрыс даласын көргенде онан әрі өршелене тықсырды. Римляндер толық талқандалды: олардан он төрт мыңнан аса адам қырылды: Геллийдің армиясы толық жойылды, оның өзі де жаралы болып, тек атының жүйріктігімен ғана құтылып кетті. Римляндер жүктері мен туларын тастап жан-жаққа торғайдай тозғындап қашты.

Гладиатор легиондарының айта қалғандай бұл жеңіс жөніндегі қуанышын германдықтардың қырылуымен байланысты қайғы жуып кетті. Спартак жеңісті мереке деуге тыйым салып қана қоймай, сонымен қатар әскер бүгінгі күнді қаралы қайғымен өткізсін, деп бұйырды.

Осы қат-қабат соғыстан соң, келесі күні таңертең гладиаторлар өздерінің қаза тапқан бауырларының сүйектерін өртеуге кірісті: көптеген ошақтар жағылып, оларға жүздеген гладиаторлардың өлі денелері жағылды.

Эномайдың сүйегін өртеуге арналған ошақтың айналасына қайғы басып түнерген қолбасылар жиналып, легиондар төрт бұрыштана сапқа тізілді.

Ержүрек германдықтың алып денесі жуылып, майланып және Спартактың талап етуі бойынша, көрші қаланың тұрғындары жіберген хош иістер құйылған соң, биязы жүннен тоқылған ақ кебінге оралды, үстіне гүлдер қойылып, сонан кейін ошаққа салынды. Өң жоқ, түс жоқ, қатты қайғырған Спартак жылап тұрып сөз сөйледі. Ол Эномайдың батырлығын, қайтпас қажырлылығын, асқан адалдығын еске түсірді. Содан кейін тұтанған факелді қолына алып, өзі бірінші болып от қойғанда, будақтаған хош иісті түтін арасынан мыңдаған жалын тілдері жалақтай жөнелді.

Эномайдың денесінің отқа жанбайтын матаға жиналған күлі кішкентай қола сауытқа салынып, Спартак оны сол күннен бастап мейлінше ардақтап бой тұмардай сақтады.

Эномаймен бірге ұрыс даласында болған он мың германдықтан жаралы болған елу жеті-ақ адам табылды, бұлардың ішінен тоғыз кісі қатарға қосылды. Тірі қалғандардың бірі —Эвтибида еді.

Қыздың ерлігіне жұрттың бәрі сүйсініп қайран қалды. Бұған Спартак та ортақтасты: өзі мархаббатты және ізгі адам болғандықтан басқаның басындағы осындай қасиеттерді де ол қатты бағалайтын еді; сондықтан легиондар қолшапалақтап, қошаметтеп тұрғанда грек қызына өз қолымен әкеп венок тапсырды.

Бұл ерекшелік белгіні қыз қатты қысылып қабылдады. Оның өңі қуарып, тұла бойы шымырлап кетті. Бұл ар-ұяттың азаптау белгісі екенін қайдан білсін, қыздың қысылуын гладиаторлар сыпайылыққа жорыды.

Эвтибида жарасынан онша айыға қоймаса да, әлі де қолын таңып жүретін-ді, өзін Крикске контуберналий етіп тағайындауды қалаған еді, оның бұл тілегін Спартак пен Крикс бірден қабылдады.

Нурсия жанында болған шайқастан соң, жиырма бес күн өткеннен кейін, Спартак әскеріне ес жинатып алып, тағы да Падусқа қарай тартты, өйткені ол Галлияға асу үшін, осы өзенді кесіп өтуге тиіс еді.

Он төрт күнде ол Равеннаға келіп жетті, мұнда келген соң соңғы уақыттың ішінде қашып келіп қосылған он мың құл мен гладиаторлардан жаңа үш легион құру үшін, қаладан бірнеше мильдей жерде лагерь ашты.

Бұл жаңа легиондардың бастығына: азаттықта туып өскен Кай Ганник, галл Каст және Камеринум мен Нурсия жанында болған соғыстарда ерекше ерлік көрсеткен фракиялық Идомей тағайындалды.

Жетпіс бес мың адамнан құралған қалың қолмен Спартак Падусқа қарай жорыққа аттанды.

Өткен жылы консул болған, ал қазір Цизальпия Галлиясының преторы Кай Кассий консулдар Лентул мен Геллийдің әскерлері жеңілгенін, Спартактың зор қауіп төндіріп келе жатқанын естіп, дереу жиырма мың солдат жинады. Гладиаторлардың бұдан әрі ілгері басуына бөгет жасау үшін ол осы әскер мен Плаценция тұсынан Падус өзенін кесіп өтті.

Бұл екі арада гладиаторлар ара қонып Бононияға барды да, қала жанынан орын теуіп жата берді, оған шабуыл жасайын деген ойлары да болған жоқ. Спартак өзінің жіберген атты барлаушылары жау әскерінің жай-күйі, оның басшыларының ойға алған әрекеттері жайында мағлұматтар әкелгенше, осы арада аялдай тұрмақ еді.

Келесі күні таң ата, гладиаторлар лагерь ішінде әдеттегідей жаттығулар жасап жатқан мезгілде, Эвтибида жоғарғы қолбасының шатырына келіп, Мирцадан рұқсат сұрады.

Мирца оны ықласпен қуана қарсы алды, өйткені өзі де әйел болғандықтан Эвтибиданың ерлігіне еркектерден де гөрі басымырақ сүйсінген.

Мирцаға грек қызы оны өзінің ұнататынын, бүкіл әскерде әйел заты тек екеуі ғана болғандықтан, бұдан былай шын дос болулары керек екенін айтты.

Эвтибиданың бұл сөзін Мирца қалтқысыз жүрекпен қабыл алды, сөйтіп олар біріне бірі салтанатты ант берісіп, өлсек те, тірілсек те бір боламыз деп сөз байласты. Мирцаменен достасу куртизанкаға әлдеқандай бір сұрқиялық жаңа іс істеу үшін керек болған еді. Бірақ ақ көңіл қыз ешнәрсе сезген жоқ, өзінің жаңа досын шын ықласымен ұнатты.

Мирцамен қош айтысқан соң Эвтибида лагерьдің галл шатырлары тігілген бөліміне қарай кетті.

Қатар-қатар тігілген шатырлардың арасындағы тар көшелерде бес мың галл сапқа тұруды үйренуде еді, бұлардан Сеннон провинциясында жасақталған он төртінші легион құрылған болатын.

Жаңадан келген әрбір солдатқа қарама-қарсы қолдарына ағаш семсер ұстаған ветеран тұр, ол жаңа келгендерге ұрыс және сайыс тәсілдерін үйретуде. Команда берген дауыстар үздіксіз естіліп тұр:

— Оңтайлан!

— Қалқанды көтере ұста!

— Семсердің жүзін төмен қарат!

— Менің көзіме тура қара!

— Көтер басыңды!

— Тайлықпай қара!

— Басыңа тиетін соққыны қалқанмен қақ, семсермен ұр!

— Жылдамырақ, Таран үшін... қолындағы семсер ме, ұршық па!

— Бір қадам алға!.. Бір қадам кейін!.. Гез үшін, тезірек, құлшына!

— Оңтайлан!

— Семсердің жүзімен бастан ұрғанда тойтарыс бер!

— Оңға секір!

— Ұр!

— Семсеріңді солға қырындат!

— Оңтайлан!

— Кейін секір!

— Шапшаң! Алға!.. Маған ұмтыл!.. Алға деймін!..

Бес мың адамның жауынгер және батыл дауыстары соғыс командасына тән, жігерлі ырғақпен бірден қосыла шығады. Он мың адамның жиырма мың қолы бір мезгілде сілтенеді. Осының бәрі галлдардың лагерін әдеттегіден тыс жанды қозғалысқа келтіріп тұр.

Эвтибида бұл сияқты ерекше көріністі тамашалап тұра қалды. Бір мезетте оның құлағына таяудағы шатырдан шыққан бірнеше дауыстар шалынды, бесінші легионның туы тігулі тұрғанына қарағанда, бұл осы легионның бастығы галл жігіті Арвинийдің шатыры еді.

— Сайып келгенде,— дейді қарлыққан, төмен дауысты біреу, бұл нумидийлықтар мен африкалықтардан құрылған он бірінші легионның бастығы Орцилдың даусы екенін Эвтибида тани кетті,— сайып келгенде, осылайша сонымызға түсіп қуа бергендей біз қой емеспіз ғой!..

— Ал, бізсіз ол қандай күйге түсер еді? — дейді тағы біреу, Эвтибида мұның да кім екенін білді, бұл он үшінші легионның бастығы, еркіндікте туып өскен Кай Ганник болатын.

— Қарапайым ғана адам... тіпті қарапайым адамнан да төмен... жексұрын, сорлы гладиатор болар еді де қояр еді,— деді Брезовир күйгелектеп.

— Мен өзімнің африкандарымды алып Галлияға бармасқа, Ваалдың атымен ант етемін!.. Бармаймын деп сендерге де ант беремін! дейді Орцил.

— Эномайдікі дұрыс еді! —дейді он төртінші легионның бастығы — сайыс өнерін үйреніп жатқан бес мың галлдың бастығы Каст, өзеуреп.

— Сорлы Эномай! Көрер көзге Спартактың екіжүзділігінің құрбаны болды-ау!дейді сегізінші легионды басқаруды Рутилийден қабылдаған самнит Онаций.

— Апыр-ай! Спартакты екіжүзді дедіңдер ме? — деді жетінші легионның бастығы эпирот Фессалоний ашулы қатты дауыспен.— Алып ананың ақ сүтіне аян! Бұл артық сөз!.. Тым орынсыз сөз!..

— Не деп отырсың, ол және онымен бірге Крикс пен Гранин бізді Рим Сенатына сатқалы жүрсе...

— Бізді Римнен ұзатып, Альпінің арғы бетіне әкетем деушілер атаулы, бәрің де опасыз екіжүздісіңдер!

— Римге, Римге тартамыз біз!..

— Мен адам біткеннің абзалы және адал Спартакқа сенемін, Крикс, Граникке де сенемін, сондықтан, мен өзіме тапсырылған легионымды алып, сендердің емес, солардың соңынан еремін.

─ Мен де,— деді Боpтopикс.

Онда соларға-ақ еріңдер, ал біз өзіміздің жеті легионымызбен,— деді Кай Ганник күш көрсетіп,— ертең Равеннаға қайтамыз да, одан Римге тартамыз!

— Па шіркін! Спартаксыз сендер ұлы істер істей қоярсыңдар! —деді Борторикс кекеп.

— Сендерді алғашқы кездескен претордың өзі-ақ турап салар,— деді бұған қоса Фессалоний.

— Олай деме, бұлар да — адам, бостандықты жеңіп аламыз деп қолдарына қару ұстап шыққан,— деп Кай Ганник өзеуреді.— Бұлар сол сияқтылардың күні кеше құлы болған адамдар.

— Егер сендер тәртіпсіздікті, дау-жанжалды, бассыздықты бостандық деп түсінетін болсаңдар, ондай бостандықтың бізге керегі жоқ! — деп ақырды Фессалоний.— Біз ұйымшылдықты, тәртіпті қолдаймыз, екі жылдан аса уақытқа созылған соғыста өзінің данышпан, айбынды көсем екенін көрсете білген адаммен бірге боламыз.

Осы мезетте үшінші легионды қарулануға шақырған керней даусы гладиаторлардың таласын бөліп, мұны қуана-қуана тыңдап тұрған Эвтибиданың да көңілін ayдарып әкетті.

Аттаныс дабылын іле-шала төртінші, одан соң бесінші легионның кернейшілері, ең соңында лагерьдің бүкіл духовой оркестрі де қайталады.

Жауынгерлер шатырларына қарай ұмтылысты, сауыттары мен дулығаларын киіп, қолдарына қаруларын ала сала, взводқа, манипулаға, которгаға сапталып тұра бастады. Үшінші легионнан берілген, басқа легиондар қайталаған жаңа дабыл қос-қолаңды жық деген бұйрықты хабарлады.

Екі сағаттан кейін бәрі де буылып-түйіліп, легиондар жорыққа әзір болды.

Бұдан соң, легион бастықтарын бұйрықтар алу үшін ұлы қолбасшыға шақырған үшінші дабыл тартылды.

Бастықтардың бәрі аттарын тебіне түсіп, преторияға қарай жөнелді, мұнда Спартак оларға: претор Кай Кассийдің өздеріне қарсы аттанып келе жатқанын, сол күні кешке жақын оның Мутинаға келетінін хабарлады. Кай Қассийге басқа отрядтар келіп қосылып, гладиаторлардың Падуе өзенінен өтетін жолын алып қоймай тұрып, оған ертеңнен қалмай шабуыл жасау үшін кідірмей аттану қажет екенін айтты.

Спартак сөзін бітірген кезде, тұрғандар тым-тырыс бола қалды.

Кай Ганник бірнеше секундтай қипақтап жерге мөлие қарап тұрды да, қысыла-қымтырыла:

— Біз, әрине, Кассийге қарсы ұрысамыз, бірақ Падустен өтпейміз,— деді.

— Қалайша? — деп Спартак түсінбеген адамша қайыра сұрады.— Сен не айтып тұрсың?

— Ол саған еріп Падустың аржағына өтпейміз дейді!—деп жауап берді нумидиялық Орцил Спартакқа бедірейе қарап.

— Жеті легионның,— деді Кай Ганник,— өз елдеріне қайтып барғысы келмейді, Римге аттанамыз деседі...

— О! — деді Спартак ызамен.— Тағы да бүлік десейші... Эномайдың басынан кешкен аянышты іс сендер үшін жетерлік болған жоқ па еді?..

Оның сөздеріне жауап ретінде не екені белгісіз күңкіл сияқты бірдемелер ғана естілді.

— Барлық құдайлар куә!—деді. Спартак күрсініп, сәл үзілістен соң.— Сендерде ес жоқ немесе барып тұрған екіжүзді опасызсыңдар!

Бүлік шығарушы бастықтар бұрынғысынша ләм-мимсіз тұр. Бір минуттан соң фракиялық сөз аяғын сабақтай түсіп:

— Қазір қарсы алдымызда жасанған жау тұр. Кассийді қашан талқандағанша, бәрін де маған бағынасыңдар; содан кейін маслихат құрамыз да, өз игілігіміз үшін ие істейтінімізді сонда шешеміз. Ал, енді тұрмаңдар! — Ол мұны бастықтарға қолын сермеп бұйыра айтты.

Бастықтар аттарына мініп жатқанда, ол сесті кейіппен тағы да:

— Жорықта, соғыста иненің жасуындай да ауа жайылушылық болмасын! Ұлы Юпитерге аян! Іріткі сөз сөйлеген немесе теріс әрекет жасаған адам, менің жаза сілтеніп көрмеген семсеріммен туралады! — деді.

Спартак тағы да қолын сермеп әскербасыларға аттануды ишараттады. Олар ләм-мимсіз мойынсұнып қызметтеріне тарады.

Мутинаға аттанған гладиаторлар армиясы, түнімен суыт жүріп отырып, онда таңға бір сағат қалғанда келіп жетті.

Кассий екі бірдей биікті алып, сол арадан лагерь ашып, оның айналасын тосқауылмен және үлкен ормен нығайтып бекіндірген еді.

Сәске кезінде Спартак алты легионды алып преторға қарсы шабуылға шықты. Претордың тау бөктерінен алған тұрғысы римляндер үшін өте қолайлы еді, бірақ гладиаторлардың сан жағынан басымдығы мен шабуыл екпінінің қаттылығы, дені Марий мен Сулланың ветерандарынан жасақталған жиырма мың римляндерді қашуға мәжбүр етті.

Бұл соғыста римляндерден бас-аяғы бірнеше сағат ішінде, он мыңға жақын адам қырылып, қалғандары қашып және сол айналаға торғайдай тозғындап бітті. Қашқындардың арасында астындағы аты оққа ұшқан претордың өзі де қоса кетті. Сөйтіп римляндердің қос-қоландары мен ұрыс жабдықтары бұл шайқастан шамалы шығынмен шыққан гладиаторлардың қолында қалды.

Бір айға жетер-жетпес уақыт ішінде римляндерді Спартак үшінші рет жеңген осы шайқастың ертеңіне, гладиатор легиондары Панарус өзені жағасындағы жазықта сапқа тұрғызылды. Падус өзенінен әрі өтіп гладиаторлар елді-еліне тарау керек пе немесе кері қайтып, Римге шабуыл жасау керек пе, міне осыны шешу қажет болды.

Спартак сөз бастады. Ол алғашқы жоспардың пайдалылығын, ал екіншісінен туатын төтелей зиянды қызу сыпаттады, өз өмірінің он жылын сарп етіп езілгендер ісіне сіңірген еңбегін еске түсіріп, не істеп, не қойғанын атап өтті. Ол мұны еске түсіргенде мақтан үшін емес, Италиядан кету керек деген өз кеңесі бұл ел Бренн галлдарын, Пирр гректерін, карфагендіктер мен кимврларды, тевтондарды, қысқасы, Италияға шабуыл жасап, оның жерінде соғыс ашам дегендердің бәрін жермен-жексен еткен болса, гладиаторларды солай жермен-жексен етеді деген сенімнен туғанына жолдастарының көзі әбден жеткізейінші деген оймен айтқан еді.

Спартак бұл жоспарды тек гладиаторлардың, өз игілігі үшін қорғайтынын айтып, салтанатты ант берді; ендігісін солардың өздері шешсін, мен көпшіліктен аспайын дегенді айтты. Көсем болсын немесе тіпті солдат болсын, әйтеуір ол өзінің солармен бірге соғысатынын, егер тағдырда солай жазылған болса, тіпті жолдастарымен бірге өлуге де әзір екенін білдірді.

Спартактың сөзінен кейін жұрт ду қолшапалақтап қоя берді, егер сол мезетте дауысқа қойылған болса оның ұсынысы көпшілікпен бәлки қабылданған да болар еді. Бірақ өткен екі жыл ішінде қол жеткен жеңістер гладиаторларды дестендіріп, дандайсытып жіберген еді, ал көптеген қолбасылар Спартакты жақтағанымен оның ұрлыққа, зорлық-зомбылыққа ерік бермей қойған өмір тәртібіне әрең шыдап келген болатын. Жеке адамдардың арасынан наразылық күңкілі естілген еді, ол бірте-бірте бүтіндей легиондарға тарады.

Өзін гладиаторлыққа сатқанға дейін Форумда болып, әбден ысылған және сөзуар Кай Ганник жұрттың осы ауқымын пайдалана қойды. Ол Спартактан соң шығып сөйлеп, Спартакқа қарсы жаман ойы бар деп ешкім ойламасын деп, оның батырлығы мен көрегендігін көп дәріптеді. Бірақ сонан кейін Ганник римляндердің халі нашар екенін, қазір олар жетпіс мың айбынды жауынгері бар гладиаторлар қолының қаруына төтеп бере алмайтынын майын тамыза суреттеді. Легиондарды Римді бағып алу үшін сәті түсіп тұрған мұндай қолайлы жағдайды қолдан шығармау керек деп иландыра келіп, ол сөзін ертеңнен қалмай Тибрға қарай аттануымыз керек деген ұсыныспен аяқтады.

— Римге! Римге! — деген елу мың адамның даусы күндей күркіреді, Ганниктің сөзінен кейін:

— Римге! Римге!

Дауысқа қойған кезде жеті легион Ганниктің ұсынысын бірауыздан қостап, қалған алты легион оған қарсы шықты, Спартактың ұсынысын түгел дерлік тек атты әскерлер ғана қостады; сонымен елу мыңнан аса гладиатор Римге аттануды тіледі де, фракиялықтық кеңесіне құлақ қойғандар жиырма мыңға да жетпей қалды.

Бұл дауысқа салудың үш ұйықтаса ойда жоқ нәтижесінің Спартакты аса қатты жабықтырғанын түсіну қиын емес еді; ол мұның барлық жоспарларын астын-үстіне шығарып, гладиаторларды өздерінің түпкілікті мақсатынан — Римнің тирандық өктемдігін құлатудан алыстатып жіберді.

Еңсесі түскен Спартак түнерген күйі көпке дейін ләм-мимсіз тұрды; бір мезетте өзінің айналасында тұнжырай топталып тұрған Крикс пен Граникке, Арторикске сұрланған, жабырқаң жүзбен мысқылдай езу тартып:

─ Олимптің құдайлары куә! Гладиаторлар үшін көп еңбек сіңіріп, азап, қиыншылық тартқан болсам да, олардың ішінен мені жақтаушылар шамалы болып шықты! Қайтеміз, солай-ақ болсын... Геркулеске аян!., Өте жақсы!..— деді.

Осыдан соң ол үн-түнсіз бұйрық күтіп тұрған легиондарға дауыстап:

— Жақсы, мен сендердің ұйғаруларыңа көне-ақ қояйын: бірақ Римге сендер басқа адамның бастауымен барасыңдар, маған өздерің бір емес, екі рет берген ұлы басшы атағынан қазірден бастап бас тартамын және ол атақты енді менен де гөрі лайықты біреуге берулеріңді сұраймын,— деді.

— Жоқ! Құдай сақтасын!—деп он екінші легионның бастығы самнит, Линий Грандений айқай салды.— Қашан да болса біздің ұлы басшымыз сенсің, біздің ішімізде саған тең ешкім жоқ!

— Спартак — Ұлы басшы! Спартак — Ұлы басшы болады!— деп шулады жетпіс мың гладиатор бір кісідей, қалқандарын жоғары үйіріп.

— Жоқ, ешуақытта да бола алмаймын! Мен Римге аттануға қарсымын, сондықтан сендерді бастамақ та емеспін! Жауды жеңетініне сенімділердің бірін сайлаңдар.

— Сен—басшысың! Басшы сен! Спартак! Сен басшымыз боласың! — деп қайталады отыз немесе қырық мыңдаған дауыс.

Айқай-шу басыла бергенде Крикс сөз сөйлеуге ишарат білдірді.

- Осы арада қазір қарулы жүз мың гладиатор тұрмыз. Тіпті біз жүз-ақ болайық, сонда да біздің қолбасымыз болуға тиіс және бола алатын адам біреу ғана... Аквинум, Фунди, Камеринум, Нурсия мен Мутима жанында жеңіске жеткізген адам ғана біздің қолбасшымыз бола алады!.. Спартак жасасын!

— Спартак жасасын! — деген күңіренген қалың дауыс бүкіл алқапты сілкіндіргендей болды.

Фракиялық достарының қоярда-қоймай білдірген тілегін орындаудан құтылып кетуге күш салып-ақ баққан-ды, бірақ жұрттың бәрі легион бастықтары, бәрінен де бұрын Арвиний, Орцил мен Кай Ганник, барлық соғыс трибундары мен центуриондар, декандар мен бүкіл әскер оның сайлануын талап етіп тұрып алды. Алғашта бағынбаушылық білдіргенімен де қазір қиылып сұрап тұрған жолдастарының бұл сияқты сүйіспендігі мен сыйына көзі жеткен соң, жүйесі босаған Спартак ақырында:

— Сендердің тілегендерің осы ма?.. Ендеше, солай-ақ болсын. Мен ықтиярмын, өйткені менің орныма басқа біреу сайлана қалса, мұның ақыры өз араларында қантөгіс қырқысқа әкеп соғатынын мен түсінемін: сендермен тізе қосып соғысуға және сендердің алдыңғы саптарыңда жүріп жан беруге әзірмін,— деді.

Дәл осы уақытта оған бәрі де алғыс айтып, біреулер оның батырлығын, сіңірген еңбегін мадақтап, киімінен, қолдарынан сүйіп жатқанда, ол аса жабырқаң жүзбен мынаны айтты:

— Мен сендерді жеңіске жеткізем деп уәде бергенім жоқ: ойланып-толғанылмаған соғыс сәтті болады деп айта алмаймын. Не дегенмен де Римге жорық жасап көреміз. Ертең Бононияға аттанамыз.

Сөйтіп, Спартак өз ойынша іске аспайды деп санаған жұмысты өз қолына алуға мәжбүр болды, келесі күні армия Бонония арқылы Ариминумға тартты.

Алайда бұл бұрынғы армия емес еді. Тәртіп босаңсып, гладиаторлар арасында бағынбаушылық етек ала берді. Сөйтіп, Спартактың бастауымен сан рет айта қалғандай жеңістерге жеткен бұл айбынды қол шашыpaп, ел тонауға құныққандық себепті әлсірей бастады.. Бір легион, кейде екінші легион немесе тіпті бірнеше легион жүрген жолындағы қалаларды бас салып талауға алатынды шығарды. Мұның екі жақтан бірдей зияны болды жақсы ұйымдасқан гладиатор легиондары жүгенсіз қарақшылар тобына айналып, зорлық-зомбылық көрген халықтың назасына ұшырады; сонымен қатар, жол-жөнекей жиі-жиі бөгеліп қала беретін болғандықтан әскердің жүрісі өнбей қойды, ал Спартак жеңістерінің басты сыры суыт жүрісте болып келгені мәлім.

Спартак бұған қаншалық тыйым саламын дегенімен, одан ешнәрсе шықпады. Алғашта ол ел тонауды ең алдымен бастаған Кай Ганниктің он үшінші легионына ашуланып, оны қарғап-сілеумен болды. Бірақ мұнымен бейбастақтықты шамалы азайтқаны болмаса, оған үзілді-кесілді тыйым сала алған жоқ: арада екі күн өткен соң, Спартак Фавенцияға өктеп келе жатқанда, колоннаның ең соңында келе жатқан бесінші және алтыншы легиондар Имолаға басып кіріп, оны да тонауға салды. Фракиялық қасына Криксті ертіп, фракиялықтардың үш легионын алып, бұл тонаушыларға тыйым салу үшін жарым жолдап кері қайтуға мәжбүр болды.

Бұл екі арада, екі консулдың және Цизалиня Галлиясы преторының жеңілгендіктері туралы Римге хабар жетті. Аласапыран әбігершілік басталды. Оның үстіне, гладиаторлар Римге аттануға бел байлапты деген хабар Рим халқы мен Сенаттың үрейін бұрынғыдан да бетер ұшырды.

Келесі жылға консулдар сайланатын комициялар өткізілмеген еді, Лентул Геллий жеңілгеннен кейінгі жерде, бұл жоғарғы мәртебелі қызметке сайлануға ұмтылушылар саны азайып кетті. Солай бола тұрса да, Кай Анфидий Орестің консулдықты сұрауына себепші болған да сол жеңілістер еді. Фунди жанындағы жеңіліс үшін мені кінәламаңдар, онда Спартакқа қарсы аз күшпен соғысқандықтан жеңілдім, мен түгіл алпыс мың әскермен екі бірдей консул да талқандалды, деді ол. Оның сөзіне қарағанда, Камеринум мен Нурсия жанындағы шайқастар бұған айғақ еді, өйткені, деді ол Фунди жанындағы жеңіліс Камеринум мен Нурсия жанындағы жеңілістерге қарағанда римляндер үшін анағұрлым жеңіл жеңіліс болды.

Бұл пікір сәл түсініксіз және шындыққа да қайшы еді, өйткені оның басқаларға қарағанда мен аз зиян шектірдім, деуі Анфидий Орестің өз басының ерлігін көрсетпек емес. Алайда, гладиаторларға қарсы соғыс жайына келгенде Римдегі ақыл-ойдың алжасуы және консулдыққа кандидаттардың тапшы болғаны соншалық келесі жылы бұл жоғары дәрежелі қызметінің басын ұстауға көптің ұйғаруы бойынша Анфидий Орест пен Публий Корнелий Лентул Сура сайланды.

Ту баста Римге жорық жасауды тілеп шулап отырып алған легиондардың ендігі жердегі басбұзарлығы және мойынұсынбаушылығы себепті, Спартак бұл жорықты онан ары өрістете алмады; сондықтан Ариминумда бір айдай бөгеліп қалды. Қолбасылықтан бастартқан ол жұрттың қаншама тілек білдіргеніне мізбақпастан, көп күндер бойы шатырынан шықпай жатып алды. Бір күні бүкіл қол преторийге жиналып, жер тізерлеп отырып алып, өздерінің оңбағандық қылықтарын өздері сөгіп, кешірім сұраған соң, ол шатырынан шықпақ болды.

Фракиялық әбден жүдеген еді. Оның жарқын жүзінде азап-құса белгісі сайрап тұрды. Шаршап, қажығандығы оның ажарынан айқын көрінгендей, жылай-жылай көздері де қызарып кеткен. Мұны көргенде дүрлігу күшейіп, сені сүйеміз, жаздық-жаңылдық деген дауыстар естілді.

Ол өзінің сөйлегісі келетінін ишараттады. Айнала тым-тырыс бола қалған шақта қаһарлы, өткір үнмен тіл қатты. Легиондардың жат мінездерін сөгіп, өздерінің бұзықтық әрекеттерімен олар бостандық іздеген адамдарға емес, нағыз жүгенсіз кеткен қарақшыларға ұқсайтынын дәлелдей келіп, халықты талауға мұрындық болғандарды жұрт алдында жазалау жөнінде өзіне толық және шексіз право берілмейінше, гладиаторлармен бұдан әрі қадам баспауға бел байлаған сертінен айнымайтынын білдірді.

Оның бұл қойған талабын легиондар бірауыздан қабылдады. Спартак әскерді басқару ісін қайта қолға алып, қатаң шаралар қолдану арқылы өшіп кеткен темір тәртіпті, борышты түсінушілік сезімін гладиаторлар арасында қайтадан орната бастады.

Әскербасылардың ішіндегі ең бас бұзары, Бертинорумда ауыр қылмыстар істеп, өз атына кір келтірген нумидиялық Орцилды Спартак өлім жазасына үкім етті, оны барлық легиондардың көзінше, креске керіп өлтіру нумидиялықтардың өздеріне бұйырды; оның нұсқауы бойынша, екі легион бастықтарына — галл Арвиний мен самнит Кай Ганникке дүре соғылып, лагерьден қуылды халықты тонаған кезде өте-мөте айуандық істеген гладиаторлардан екі жүзден астам адам креске керіліп өлтірілді.

Осыдан кейін Спартак барлық легиондарды қайта құрды. Бұрынғы ұлттарына қарай жасақталған легиондардың орнына, әрбір манипуласы мен когорталарына әртүрлі ұлтқа жататын солдаттарды белгілі мөлшерде араластырып бөлген жаңа легиондар жасады. Жүз жиырма кісілік әрбір манипула қырық галлдан, отыз фракиялықтан, жиырма самниттен және он иллириялықтардан гректер мен африкандықтардан жасақталды.

Осылайша қайта құрылған қол он төрт легионға бөлініп, Спартак оларды үш корпусқа орналастырды: алты легион қараған бірінші корпусты Крикстің, төрт легион қараған екінші корпусты Граниктің басқаруына берді; қалған төрт легионнан құрылған үшінші корпусты Арторикс басқарды.

Мамилий сегіз мың кісілік атты әскердің бастығы болып қалды.

Әскерді осылайша қайта құра отырып, Спартак жаңа легиондарды Римге аттанбай тұрып, әбден топтастыру қажет деп санады. Сондықтан ол Ариминумнан шыққан соң, жыла-қона отырып, Умбрияға келіп тоқтады да, солдаттардың бірін-бірі танып білуіне, жаңа әскербасыларымен үйренісуіне мүмкіндік берді.

Римде гладиаторлардың сениондарды тонағандығы туралы алып қашты лақаптар тарағанда, римляндердін ес-түсі қалмай қорықты. Халық трибундары қатерде тұрған отанды қорғайтын уақыт жетті деп Форумда жар сала бастады.

Сенат кеңеске жиналды. Біреулер бұл істі жою үшін бұрынғы жіберілген қолбасылардың қабілетсіздігі себепті гладиаторлардың ту баста кісі күлерлік болып басталған бүліншілігі үлкен соғысқа айналып, енді Римнің өзіне зор қауіп туғызған кезде, мәселені сенатор отағасылардың шындап талқылайтын болып отырғанына қынжылды; енді біреулер гладиаторларға қарсы мемлекеттің барлық күшін тік көтеретін уақыт жетті деп кеңірдектеді.

Бұрынғы екі консулдың Спартактан масқара болып талқандалғанын, ал ендігі жылға сайланған екі консулдың бірі көтерілісшілерден жеңіліп, екіншісі өзінің соғыс орашолақтығы себепті күдерді мүлде үздіріп отырғанын еске ала келіп, Сенат бұдан былай бұл соғысты басқаруды консулдарға емес, ысылған қолбасыға тапсырып, оған күшті армия, шексіз өкілдік беру жөнінде арнаулы декрет шығарды.

Сөйтіп, Спартакқа қарсы жорық сол қарсаңда сайланғалы отырған Сицилия преторына тапсырылды.

Сенаттың бұл ұйғарымын естісімен-ақ Сицилия преторлығына бұрын кандидатпын деушілердің бәрі де бұл соғыстың ауыртпалығынан қорқып, тайып шыға берді.

Юлий Цезарьдің достары оны сен өзіңді ұсын, біз саған Сенат пен халықтан сегіз легион сұрап әперейік деп ұйтқытты. Бұл легиондармен сен гладиаторларды жеңіп шығасың деп дәлелдеді олар.

Бірақ, Помпейдің атағы мен жеңістерінен ұйқысы шайдай ашылып жүрген Цезарь бұдан үзілді-кесілді бас тартты. Бұл соғыс Кней Помпейдің қолын даңққа жеткізген соғыстан оңай да емес еді, бірақ Спартакты жеңушінің даңқ ала алмайтыны былай тұрсын, керек десе оған ешкім қолшапалақтап қошемет те көрсетпек емес, өйткені Рим даңқы сорлы гладиаторларды өзімен терезесі тең жау деп санауды ар көреді.

— Егер мен соғыс жүргізуге бел байлайтын болсам, өзіме даңқ әперетін соғысты ғана жүргіземін, бұл даңқ менi консулдыққа жеткізетін болуы тиіс.

Цезарь өзінің дос-жарларына осылай деді. Бұлай деуге оның мұнан да күшті себептері бар екені және оған бас тарттырып отырған солар болуы да ықтимал еді. Қолдарына қару алған гладиаторлар, оларға қосылған құлдар және солардың шылауына ерген Самниумның малшылары — олигархтардың озбыр өкіметін біржолата талқандау үшін күндердің күнінде өзіме таяныш етсем деген езілген және кедей үш таптың өкілдері екенін Цезарь жақсы білді. Цезарь гладиаторлардың қанын судай шашушы жендет ретінде көрінумен бұл сорлы таптардың ықласына ие бола алмайтынын да түсінді.

Комиция болған күні, үстінде ақшаңқан тоғасы бар Марк Лициний Красе Форумға келді, ол Сицилия преторлығына өз кандидатурасын ұсынған болатын; оның бұлайша қадам басуына аса ықпалды сенаторлар өзінің толып жатқан клиенттері, ал бәрінен де бұрын бақ құмарлығы себеп болған еді; оған өзінің дәулеті мен ықпалы аз көрінді, Помпейдің атағын лезде аспанға шығарған соғыс істерінде бұл да зор даңққа не болуды арман етті.

Марк Лициний Красстың жасы сол кезде қырыққа жуықтаған болатын. Сулланың қоластында итальян соғысында, азаматтық бүліктер кезінде сан рет ұрыстарда болып, қайраттылық және батырлықпен қатар тапқырлық және күрделі соғыс шараларын жүргізуге қабілет тілік көрсеткен адам.

Сондықтан, оның преторлық қызметіне кандидаттық киімін киініп шыққанын көргенде, халық оны ұзақ қол шапалақтап қарсы алды. Мұнысымен олар дәл қазіргі үрейлі қорқыныш кезінде, оған үлкен сенім білдіріліп, гладиаторларға қарсы алдағы соғыста зор үміт артылатынын білдірген еді.

Красс Сицилияның преторы болып бірауыздан сайланды. Оған тиісті мөлшерде қосалқы әскерлерімен алты легион құрап алуға право берілді. Оның үстіне Лентул Геллийдің әскерлерінің қалдықтарынан тағы да төрт легион құрастыруға рұқсат етілді. Сонымен, Красстың қарамағына бас-аяғы сексен төрт мың адамы бар аса үлкен армия берілді. Мигридатқа қарсы Сулланың соғысынан кейінгі жерде мұндай қалың қол құрастырылып көрген емес-ті.

Өзі сайланған күннің ертеңіне Красс үндеу жариялап, азаматтарды қару ұстап, Спартакқа қарсы соғысқа аттануға шақырды. Сенаттың декретінде Сулла мен Марий әскерлерінің бұл жорыққа қатысуға ризалық білдірген ветерандарына сыйлық беруге уәде етілді.

Бұл декрет пен Красстың үндеуі сары уайымға салынып онжорғалаған азаматтарға дем берді; асқан білікті тұқымның жастары арасында игі бәсеке пайда болып, олардың бәрі де Красстың легиондарына жазылуға асықты.

Красс әскерлерді жасақтау ісіне құлшына кірісті, әлеуметтік жайына да, шыққан тегіне де қарамастан, соғыс ісінде ең тәжрибелі деген адамдардан квестор мен трибундар сайлап алды.

Квестор қызметіне ол Публий Злий Скрофаны тағайындады, бұл Тибурдың егіншісі еді, он бір соғысқа және жүз отыз ұрысқа қатынасқан, жиырма екі жердей жаралы болып, сан рет наградалар, веноктар алғаннан кейін бейбіт тіршілікке көшкен-ді. Гладиаторларды біржолата талқандау үшін Красс оған барып, қоластыма қызметке кір деп сұрауды ар көрген жоқ. Красстың өзі қалай келгеніне риза болған Скрофа, оның әскерінде квестор болып қызмет етуге шын ықласымен ризалық білдірді, Тибур жоталары қойнауындағы өзінің жайлы тұрмысын тастап, оған ерді де, Римге келді. Өзін претор етіп сайлағаннан кейін, он бір күн өткен соң, Марк Лициний Римнен және онымен жапсарлас облыстардан жиналған бұрынғы даңғайыр солдаттардан жасақталған төрт легионды бастап эквандар мен умбрлар жерінің жапсарындағы Отрикулум қаласына аттанды. Онда Красстың орынбасарларының бірі Авл Муммий тағы да екі легион және қосымша әскер бөлімдерін құрап алды.

Красс Римнен аттанарда оны претордың лагерь ашқан жері — Ратумен қақпасына жиналған бүкіл халық қошеметтеп құттықтады. Преторға әр таптың адамдары ғана жол болсын айтып, тілек тілеп қойған жоқ, сонымен бірге бұл жорықты мақұл көрген құдайлар да оны желеп-жебейтінін алдын ала білдірді: құрбандыққа шалынған жануарлардың ішек-қарнына қарай бал ашқан сәуегейлер осыны айтты.

Бірінші легионда жай солдат болып Красстың соңынан еруге тілек білдірген тектілер тұқымынан шыққан кілең жас жігіттер болды. Бұлардың арасында Марк Порций Катон, Тит Лукреций Кар, Кай Лонгин Кассий, Сулланың баласы Фауст, консулдар мен всадниктер әулетінен шыққан басқа да жүздеген жастар бар.

Бұл жастардың барлық туыстары, дос-жарандары мен клиенттері Красстың легиондарын Мильвий көпіріне дейін шығарып салды. Арада төрт күн өтісімен, Отрикулумға барып жеткен Красс, сол арада әскерлерін үйретпек болды да, бекіністі тұрғыдан лагерь ашты. Сонымен қатар бұл арадан — гладиаторлар мейлі Умбриядан тіке тартсын немесе пицендер облысы арқылы шықсын, қайткенде де Римді солардың шабуылынан екі бағытта бірдей қорғап тұрамын деп ойлады.

Красс Отрикулумде, Спартак Арециумда тырп етпестен бір айдай жатып алды, бұл уақыттың ішінде олар тек соғыс қимылдарына әзірленумен, жаңа жоспарлар жасап, дұшпанға жаңадан қақпан құруды ойластырумен болды.

Өз ойынша, қолайлы кезең келді-ау деген Спартак, бір лайсаң түнде легиондарына ешбір шыр-шусыз лагерьден аттанып кетуді бұйырды. Мамилий бастаған жеті мың атты әскер лагерьде қалды да, мың атты әскер барлаушы ретінде алға жіберілді. Екілене соққан дауылды пайдаланған Спартак түні бойы, ертеңіне күні бойы үдере тартып Игувиумға келіп жетті де, Красска сездірместен, Камеринумды, Аскулумды, Сульмоны ..басып, Фуцин көлі мен Субиак арқылы Римге тартпақ болды.

Арециумдағы лагерьде қалған атты әскер, сол уақыттың ішінде әдеттегідей барлау жүргізіп, маңайдағы қалалардан жетпіс сегіз мың гладиаторға жетерлік азық-түлік қорын жасаумен болды. Спартактың топшылауы бойынша, бұл қалалардың халқы гладиаторлар әскері өлі де Арециум маңында екен деп ойлауға тиіс еді де, бұл хабар Крассқа жетсе керек еді.

Апеннин тауын бауырлай, аса қиын жолмен шыққан Спартак, әскерлеріне күніне кем дегенде жиырма бес— отыз миль жол жүргізе отырып, Римге пицендердің жерін баса-көктей келе жатты, жазмыш егер Спартактың жоспарын Крассқа ашып қоймағанда бұл қаланын іргесіне ол ойда жоқта сап етіп жетіп келгендей еді. Гладиаторлар әскері Арсииумиян кеткеннен кейін үш күн өтісімен, дұшпанның өз бекінісінен шықпастан тым-тырыс жатқанын көрген Красс, бүкіл соғысты бірден аяқтап тынатын үзілді-кесілді шайқасқа Спартакты шақырмақ болды да, оған барлық мүмкіндікті төге шабуыл жасауға бел байлады.

Ол Отрикулумнан аттанып кетіп, төрт күндік суыт шерумен, демек, Красс Спартакты тек оның өз тактикасын қолдаумен ғана жеңуге болатынын түсінген еді, Арепиум түбіндегі лагерьдің атырабына келіп жетті. Рим әскерінің жақындап келіп қалғанын білген Мамилий, Спартактың бұйрығы бойынша, түнде лагерьді тастап, жылысып шығып кетті. Сонымен келесі күні алакөбеде көтерілісшілердің лагерінің жұртына дейін келген Красстың барлаушылары, Спартак әскерінің лагерьді тастап кетіп қалғанын көрді.

Бұл хабарды естіп қатты қайран қалған Красс, Спартактың қай бағытпен кеткенін таба алмай дал болды. Ол өзінің атты әскерін дереу аттандырып, оларға Арециумнан шығып жан-жаққа тарайтын жолдардың торабын шолып, айнала төңірекке отыз мильдей қойнаулай барлау жасауды бұйырды.

Көп кешікпей-ақ ол, көтерілісшілердің бұлар жақындап келгенде, Арециумнан шығып кеткен аттылары Игувиум арқылы Камеринумға қарай кеткенін, ал Спартактың өзі бүкіл әскерімен осыдан бірнеше күн Камеринумды басып өткенін естіді.

Тәжрибелі қолбасы Красс гладиатордың ойлаған тәсілін бірден түсіне қойды да, Спартактың жолын кесіп алу үшін өте ұтымды жоспар жасады, Спартак Апеннин тауының шығыс жақ сілемін қуалай шыққанда, ал Красс Римге бұл таудың батыс жақ сілемін ала суыт тартуға белбайлады. Осылайша Спартакпен жарыса шыққан Красс, төте жолмен тартты да, Спартак бұрыс жолмен жүруге мәжбүр болды; осы себепті Красстың жүрісі фракиялықтікінен үш есе ұтымды келді, бұл гладиатордың пайдасында кеткен уақыт пен жер танабын ұтпақ болған Крассқа ең қажетті шарт еді.

Бескүндік тынымсыз жүріспен Красс Реагеға келіп түсті де, мұнда келген соң әскеріне бір күндік демалыс берді.

Бұл уақыттың ішінде өте-мөте суыт жүрген Спартак Фуцин көлі жанындағы Клитернумге жеткен еді, бірақ нөсер жауыннан кейін қатты тасыған Велинус өзеніне келіп, ойда жоқта, тіреліп қалды. Өзенге жүзбелі көпір салу үшін екі күн, ал әскерін арғы қабаққа өткізу үшін бір күн бөгелуге тиіс болды.

Спартактың Клитернумға келгенін Красс өзінің барлаушылары арқылы білген еді. Ол Авл Муммийға екі легион және алты мың адамы бар көмекші әскер бөлімдерін алып, Велинустың Реаге тұсынан әрі өтуді, одан кейін өзеннің сол жақ жағалауын қуа төпеп Альфабуцеллиске жеткенде, сол арадан оң жақ жағаға өтіп алып, Клитернумге дейін баруды бұйырды. Сонымен қатар ол Муммнйге Спартакқа қарсы ұрыс ашушы болма деп ескертті, қайта оның керісінше, қашан мен келіп Спартакқа ту сыртынан тап бергенше, шегіне бер деп бұйырды.

Красстың берген бұйрығын Муммин екі етпестен орындады. Апеннин аңғарынан асып, Субиакқа дейін келді де, құз қойнауынан өте қолайлы жерге орналасып, бұл арадан келесі күні аттанармын деп жорамалдады.

Алайда, трибундар Муммийді дұшпанынан тайлығып шегінбей-ақ тағдыр қолға берген қолайлы жағдайды пайдаланып, Красстың көмегінсіз-ақ Спартакты талқандай салмассың ба деп азғырды; мұндай құздардың қоршауында гладиатор өзінің сан жағынан басымдылығын бәрібір пайдалана алмайды десті; олар Муммийге Спартакты осынау өткел бермес құз қойнында тосып алайық, деп жігі-жаппар болды; трибундар тамаша жеңіске ие болуды легиондары атынан уәде етті.

Оп-оңай болып көрінген екі ойсыз жеңістен Муммий мейлінше үміттенген еді, келесі күні Спартак көрінісімен-ақ онымен ұрыс бастады. Өзі не болған қазіргі тұрғыда ешқандай табысқа жете алмайтынын фракиялық түсіне қойды. Сондықтан он үшінші, он төртінші легиондар жаумен соғысып жатқан кезде, басқа легиондардың велиттері мен мергендерін бір корпусқа жинады да, оларға жоталардың басына шығып алып, римляндердің ту сыртынан шабуыл жасауды бұйырды.

Жеңіл қаруланған отрядтар бұйрықты құлшына қарсы алды, ұрыс басталғаннан кейін үш сағат өтісімен, римляндер төніп тұрған биіктердің басын қаптап кеткен дұшпанның сақпаншылары мен мергендерін көріп қайран болды, олар әуеден нешетүрлі снарядтар жаудыра отырып, биіктерден төмен жылыса римляндерді екі бүйірден, ту сыртынан қоршап қусыpa бастады. Мұны көрген римляндер, қарулары мен қалқандарын тастап, жөнкіле қашты. Бұл арада олардан жеті мыңнан аса адам қырылды.





XX ТАРАУ. ГАРГАНУС ТАУЫНДАҒЫ ШАЙҚАСТАН КРИКСТІҢ ЖЕРЛЕНУІНЕ ДЕЙІН

Субиак жанындағы шайқас римляндерді келістіре талқандаумен аяқтала тұрса да, Спартак одан ешқандай пайда таба алмады. Красс та Спартакты бұл арада қолға түсіре алмады. Спартактың атты барлаушылары Красстың армиясының басты бөлімдері өзеннен өткенін хабарлады. Соңына түсіп келе жатқанда Римге аттанудың енді ешбір мүмкін емес екенін ол бірден түсінді. Сондықтан нақ сол күні кеште Субиактан аттанып кетіп, Лирис өзенін басқы тұсынан кесіп өтті де, Кампаньяға тартты.

Муммийдің талқандалғанын Красс келесі күні кешке білді. Муммийдің бұл шалағайлығына, оның легиондарының есуастығына претор қатты ренжіді. Муммийдің армиясынан қашып құтылғандар Римге барған еді, бұл жеңілісті есіткенде, онда бұрынғыдан да бетер үрей туды. Красс өзінің жіберген мәлімдемесінде оншалық айтарлықтай ұрыс болған жоқ, ол қорыққандардың сөзі деп хабарлағаннан кейін ғана Сенаттың көңілі дауа тапқандай болды. Өзінің сол мәлімдемесінде претор Сенаттан Муммийдің легиондарынан қашып барғандардың бәрін де дереу өзіне қайта жіберуді сұрады. Арада бірнеше күн өтісімен салдары суға кетіп, еңсесі түскен қашқындар лагерьге қайтып келді.

Красс өзінің әскерлерін преторийды айнала алқа-қотан тұрғызды да, қақ ортаға қарусыз қашқындарды қойып сөз сөйледі. Ол өте сөзуар, тілді адам еді. Красс аса зілді сөздермен, бұлардың қорқақ қатындарша босаңдық істеп, қаруларын ата-бабалары бұдан да ауыр жағдайда, бұдан да қауіпті сындар үстінде дүние жүзін аузына қаратқан қаруды тастап, қашумен өздерінің абройын түсіргенін айтып жер-жебіріне жетті. Ол гладиаторлар ерлігімен емес, бір кездерде өзінің жеңілмейтін қуатымен әйгілі болған, ал бұл күнде айдай әлемге мазақ болып отырған рим легиондарының жүрексіздігі арқасында мықты болып отыр деп дәлелдеді.

Бұдан былай бұл сияқты масқара болып қашу дегенге ол ешбір төзе алмайтынын, ерлік іс істеп, атағы асқар таудай жеңіске жететін күн туғанын, ал егер бұл үшін кімде-кімнің өз намысы және Рим аруағы жеткіліксіз соғатын болса, онда жеңіске күшті тәртіп орнатып, аяусыз қатты жаза қолдану арқылы жететінін айтты.

— Мен,— деді Красс сөзін аяқтай келіп,—ата-бабаларымыз әлдеқалай уақыттарда ғана қолданған децимацияны — айыпты әрбір он адамның бірін дарға асу шарасын қолданамын. Бұл сияқты азалы жаза екі ғасырға жуық уақыттан бері қолданылмаған еді, бірақ сендер болымсыз жаудың алдында қаруларыңды тастап, масқара болып қалғандықтан, құдай атымен ант етейін, сендерге осы жазаны қолданамын. Міне, дәл бүгіннен бастап, мына араларында өтер іс өткен соң, кешірім сұрап еңіреп тұрған тоғыз мың қорқақ осы жазаға тартылады.

Оның лагеріндегі ең беделді деген трибундар мен патрицийлердің көбінің қиылып сұрауына қарамастан, бұл қаһарлы үкімінен ол қайтпады және кешке дейін орындалсын деп бұйрық берді.

Сол арада үкім айтылғандар зереб ұстаса бастады. Әрбір он солдаттан зереб шыққан бір солдат ликторлардың қолына берілді. Ликторлар оларға алдымен дүре соғып, содан кейін бастарын кесе берді.

Ерлікпен соғысқан жолдастарының қашқаны үшін ешбір жазықсыз, бірқатар нақақ адамдарды да өлім құшағына ала кеткен бұл қаһарлы үкім римляндар лагерінде зілді, ауыр әсер туғызды. Муммий легионерлерінен ерлігі жұрттың бәріне мәлім болған ең таңдаулы бес немесе алты адам басқалардың қорқақтығы үшін өліп кетті. Бұл батыр адамдардың арасында Эмилий Глабрион дейтін жиырма жастағы жас жігітке жұрттың жаны қатты ашыды. Субиак түбінде болған соғыста ол гладиаторлардың тегеурініне қарсы ақырына дейін төтеп беріп, екі жерден жаралы бола тұрса да, ұрыстан шығып кетпеп еді, бірақ қашқандар оны да өздерімен бірге ала кетті. Оның мұнысы жұртқа мәлім еді, бұл туралы жанның бәрі шулап айтып та көрді, бірақ тағдыр зеребі іздеп тапқан соң, ол өлуге тиіс болды.

Жүзі құп-қу болып кеткен бұл жас жігіт, жаппай жылаған жұрттың арасынан шыға келіп, Муций Сцевола мен Юний Брутқа тән сабырлы қажырмен претордың алдында тайсалмастан:

— Сен қолданып отырған децимация республиканың игілігі үшін пайдалы және қажет екендігімен қатар, біздің екі легионның соңғы шайқастағы масқаралық ісіне қарай орынды да және әділетті де жаза. Тағдыр маған қарсы шыққан екен, мен өлуге тиіспін. Бірақ, менің майданда қорқып қашпағанымды менің қарулас жолдастарым қандай білсе, Марк Красс, сен де сондай білесің, сол себепті менің сенен өтінішім бар: арқамды ликторлардың дүресіне остырма, олар мені ұрып өлтірсін, онда да балтамен шапсын,— деді.

Жас ұланның бұл сөзін есіткенде өңі сұп-сұр болып кеткен претор:

— Сабаз жігіт, сенің тілегіңді беруге мен әзірмін: өміріңді қиюға лайық бола тұрсаң да, ата-бабаның қатыгез заңының мұны істеуіме жол бермейтініне қатты күйініштімін...— деп жауап қатты.

— Ұрыста жау қолынан жазым болайын немесе осы преторийде ликтордың балтасы астында тұрып өлейін — мен үшін мұның бәрібір, өйткені менің өмірімнің иесі отаным, менің қорқақ емес екенімді бәрі де біледі, менің анам біледі, халық естиді, Сенат естиді, мен үшін осы да жеткілікті... Өз арымды сақтай білген соң, өлім дегенің маған дәнеңе де емес...

— Жас батыр, сен өлмейсің! — деп дүрсе қоя берді, Муммий легиондары қатарынан бір солдат шыға келіп:

Ол претордың жанына жетіп келіп, көз жасын ірке:

— Айбынды Красс, мен рим азаматы және үшінші легионның үшінші когортасының солдатымын, атым — Валерий Атал. Субиак түбінде болған соғыста мен мына көкжал жігітпен бірге болдым және жаралы болғанына да қарамай, асқан ерлікпен ұрысқанын өз көзіммен көрдім, бірақ біз қашқан кезде мұны да дүрмекпен қаумалап ала кеттік. Ликтор қашқан әрбір он адамның бірін әйтеуір өлтірмей қоймайтын болса, онда өзін асыл текті рим ұлдарынша ұстай білген мынаны емес... қашқан мені өлтірсін! — деді.

Майданда үрейшілдікке беріліп қашқан солдаттың, енді өз кінәсін ашық мойындап бұлайша дегдарлық көрсетуі көпті бұрынғыдан бетер тебірентті. Атал мен Глабрионның арасында: адамның сайсүйегін сырқыратқандай ізгілік тайталасы басталды: екеуі де мені шап дейді. Бірақ безбүйрек Красс қайыспады, Глабрион ликтордың қолына берілді.

Жазаға душар болған екі легионның арасында аяныш дауыстар естіліп тұрды. Көптеген мың солдаттар көздеріне жас алды. Глабрион өзінің серіктеріне қарап:

— Сендер менің жазықсыз өліп бара жатқаныма шын сенсеңдер, маған тап болған бақытсыздыққа қабырғаларың қайысып, менің жаным пәни дүниеден рақат тапсын десеңдер, жексұрын гладиаторларға енді қайтып ешуақытта да сырт бермей, белдесін өлеміз деп құдай атымен ант беріңдер! —деді.

— Ант береміз!.. Ант!..

— Құдай куә, ант етеміз!—деп алпыс мың дауыс бірден күндей күркіреді.

— Римге ұлы құдайлар пана болсын! Мен қуанышпен өлемін!—деп дауыстады, шаһит жігіт.

Сөйтіп, ол ликтордың балтасы астына жалаңаш мойынын тосып тұра қалды. Ликтор оның ғазиз басын лып еткізіп қағып түсірді. Қанға боялған бас домалап түскенде аяныш пен сескеніс аралас дауыс дүрліге қалды.

Марк Красс, бетін жуған көз жасын жұртқа көрсетпес үшін сырт айналды.

Жазалау біткен соң, Красс Муммий легиондарынан қашқындардың қолына қайтадан қару берілсін деп бұйырды да, өзінің қысқаша қайырған сөзінде бұдан былай енді қайтып жаудан тайлығып қашпассыңдар деген сенім білдірді.

Қолдан өлтірілген тоғыз жүз адамды жерлетіп болған соң, ол келесі күні қолын жиды да, Спартактың соңынан қуды. Римге шабуыл жасауға болмайтынына көзі жеткен Спартак өте суыт жүріп, Кампанья мен Самниумды басып өтті де, Крассты да солай қарай еліктіріп ала кетермін деген үмітпен, өз әскерін қайтадан Апулияға бастап келе жатты. Спартак дұшпанмен Римнен мойны алыс жерден зор майданға шығып, оның легиондарын түгел құртқан соң, Тибрге қайта оралмақ еді.

Спартак қаншама суыт жүргенімен айтылмыш жазалау күшті әсер еткен Красс легиондарының жүрісі де одан кем түскен жоқ. Он бес күн дегенде претор Сипонтум тұсындағы дауылдар жерінде лагерь ашып жатқан гладиаторларды қуып жетті. Красстың мұнда келгендегі мақсаты гладиаторларды теңізге жаныштай қыспаққа алу болғандықтан, лагерін Арпа мен Сипонтум аралығынан ашты да, Спартакқа қарсы ұрыс салудың сәтті сағатын күтті.

Екі бірдей қалың қол осылайша орналасып, арада үш күн өткен соң, түннің бір тыншу мезгілінде шатырында ұйықтап жатқан Крассты кенеттен контуберналийлерінің бірі келіп оятты. Ол бір елші гладиатор келіп тұрғанын, сөз саптауы, аса бір маңызды іс жөнінде претормен сөйлеспек екенін хабарлады.

Красс ұйқыдан оянып, оған азғантай ғана уақыт бөлетін еді, төсегінен тұрды да, гладиаторды алып кел деп бұйырды.

Гладиатор үстіндегі сауыт-сайманы тым әсем, аласа бойлы ғана адам екен. Бетінде пердесі бар. Ол Крассқа жақындай келіп бетіндегі пердесін көтерді де, өзінің қағылез әйел жүзін көрсетті.

Бұл өзінің қарулас бауырларын сату мақсатымен Крассқа келіп тұрған Эвтибида еді.

— Марк Лициний Красс, сен мені танымассың?

— Ия, ия... Әрине, түсің таныс сияқтанады...— деп күбілжіді претор, есіне түсіре алмай.

— Ешбір еркек есінен екі елі тастап көрмеген Эвтибиданың сүйісін сен тым тез-ақ ұмытқан екенсің!

— Эвтибида! —деп дүрсе қоя берді, таң-тамаша қайран болған Красс.— Юпитердің найзағайына тәуба! Сен мұнда қайдан жүрсің? Мезгілсіз уақытта?.. Мына сияқты қару-жарақпен?

Көңіліне кенеттен бір күдік кірген ол, бір адым кері шегініп, екі қолын кеудесіне айқастыра ұстап тұра қалған бойы, ұшқын атқан сарғыш қоңырқай көздерімен тесіле қарап, орнықты және зілді үнмен күбірлей тіл қатты:

— Егер сен мені торға түсірмек болып келген болсаң, пила текке-ақ әуре болғансың, өйткені мен Клодий де, Пириний де, Анфидий Орест те емеспін...

— Аздап топас бола қойсаң да, бұдан саған зиян жоқ, байғұс Красс,— деді өзіне біткен тарпан мінезбен езу тартқан грек қызы, зәндем от жанған көз жанарын преторға аударып.

— Ия, Красс,— деді ол тағы да сәлден кейін,— сен римляндердің ішіндегі асқан байы екенің рас, бірақ асқан ақылдысы емессің...

— Өзіңнің не бұйымтайың бар? Көмейіңде тұрған не?.. Тоқ етерін айтшы.

— Олимп Юпитерінің аруағына аян,— деді қыз,— Мен саған жеңіс ала келген едім, бірақ мені тап бұлай қабылдар деген үш ұйықтасам ойымда болған жоқ! Осыдан соң пендеге жақсылық істеп көр! Құдайға аян, келістіріп сыйладың!..

— Сен өзің неге келгеніңді айтамысың, жоқ па? — деп сұрады, әлі де көңлі дауалай қоймаған Красс.

Сол кезде Эвтибида өзінің Спартакқа неліктен өте ыстық екенін Крассқа баяндап берді, он мың германдықтың талқандалуына өзінің себепші болғанын және сол шайқастан соң, кек құдайы Зринниялардың жәрдемімен, өзін гладиатор еркек басты батыр әйел атап, содан бері қарай бұған толық сенетін болғанын айтты. Ақырында ол өзіне көрсетілген осы сенімді пайдаланып, гладиаторлар әскерлерін римляндар талқандап, үзілді-кесілді жеңіске ие болуына көмектесу үшін Крикске контуберналий болып орналастым, деді.

Красс Эвтибиданың сөзін байыппен, күдіктене тыңдады. Қыз сөзін бітірген кезде, асықпай-саспай:

— Ал, егер сенің былшылдарың — мені Спартактың құрып қойған қақпанына апарып түсіру үшін істелген айла болып жүрсе қалай болады? Мұныма не айтасың, Эвтибида сұлу? Сенің сөздеріңнің шын пиғылдары, дұрыс екеніне кепіл болатын кім бар? — деп жауап берді.

— Уәделерімнің шындығына айғақ ретінде өмірімді өз қолыңа беремін де, мына мен өзім кепіл боламын.

Красс, әлде қалай ойланып қалғандай болған еді, сонан соң:

— Ал, егер осының өзі де қулық болып жүрсе ше?.. Құлдардың ісінің салтанат құруы үшін сен өз өміріңді құрбан ететін болсаңшы?..— деді.

— Красс, желеп-жебеуші құдайларыңа аян, сен тым күдікшіл болып алған екенсің!

— Ал сен,— деді Сицилия преторы сыздай сөйлеп,— күдікшіл болу тым сенгіш болудан жаман деп ойлаймысың?

Эвтибида Крассқа сайқалдана қарады да іле-шала:

— Кім біледі?.. Сенікі дұрыс та шығар. Не дегенмен де, Марк Красс, сен маған құлақ сал. Спартактың, Крикстің және гладиаторлардың өзге бастықтарының да маған кәміл сенетінін айттым ғой. Мен оңбаған фракиялықтың сені құрту үшін не ойлағанын да білемін,— деді.

— Өтірікті соғып тұрған жоқпысың?—деп сұрады Красс әрі шынға, әрі әзілге сүйей.—Ал, оның ойлағаны сондағы? Айтшы, тыңдап көрелік...

— Ертең түс кезінде Спартак бастаған қырық мың адам, мүмкін саған тезірек хабар жету үшін әдейі дабыра көтере, Сипонтумнан шығып, бейнебір пецентандар жеріне өткен болғансып Барлеттаға қарай аттанады, ал Крикс өзінің отыз мың кісілік корпусымен, Спартак екеуміздің арамызда бітіспестей алалық туды деген жалған лақап таратып, Сипонтум жанында қалып қоймақ. Спартактың кеткенін естіген соң-ақ сен Крикске шабуыл жасайсың, ол сенімен соғыс бастаған кезде, сол жапсардағы орманға жасырынған Спартак қайра келіп, сенің ту сыртыңнан түре тиіседі, бұдан соң сенің әскерің қаншалық керемет болса да, түп-түгел кескіленеді.

— Па, шіркін! — деді Красс.— Олардың сондағы әдіс-айласы осы ма?

— Ия.

— Көрерміз оны, мен де қақпанға түсе қоймаспын!

— Маған илан, Красс, егер мен сақтандырмаған болсам, қақпанға түсіп-ақ қалар едің. Өзің менің тілімді аламысың? Олардың әдіс-айласынан құтылып қана қоймай, саған құрған торына өздерін түсіргің келе ме? Крикстің отыз мың солдатын талқандап жойып, содан Спартакқа тиісемісің?

— Ал, солай-ақ болсын!.. Ол үшін мен не істеуім керек, сонда?

— Онда, ертең алакебеде осы арадан Сипонтумға аттанасың: онда сен Спартак он бес немесе жиырма мильдей ұзап шыққан кезде барып жетесің. Сенің аттанысың жайында оған хабар жеткізу маған тапсырылады. Ал, мен оған, сені орнынан қозғалған жоқ деп қоямын. Содан соң Крикске қайтып келемін де, Спартак саған Гарганус тауына баруды және жау шабуыл жасаған күнде, табан тіреп қорғануды бұйырды, деймін. Крикс Спартактан мойны ұзап Гарганус тауының бөктеріне іліге бергенде-ақ, сен оған шабуыл жасайсың да, Крикстің халі мүшкіл екені жайында қандай жолмен болсын хабар алып, Спартак оған жәрдемге келіп жеткенше, оның легиондарын мұмпаздап та үлгіресің.

Красс өз басы қанша ойланып таба алмастай, шайқастың бұл сияқты ақмылтық жоспарын ұсынып отырған бұл залым әйелді тыңдады. Екі бетінің ұшы ду етіп қызара қалған куртизанкаға көз алмастан қараған Красс бір мезетте:

— Азаттық құдайы Юпитер куә, барып тұрған сұрқияның өзі екенсің! —деді.

— Мені мұндай күйге түсірген еркектер,— деді қыз мысқылмен езу тартып.— Оның несін бықсытып жатамыз. Менің жоспарым, топшылауым жөнінде не айтасың?

— Тамұқтың зәндемі түбінде де нақ бұдан асқан сұмдық, бұдан асқан ақыл-айла ойлап табуға болмас...

Бірақ, айттым ғой, мен саған сенбеймін...

— Жақсы, сөз тос. Ертеңгі шаңқай түстен екі немесе үш сағат бұрын аттанып кетіп, асқан абаймен Сипонтумға барлаушыларыңды жібере отырып жылысқанда, сенің иең кетеді? Тіпті мен саған опасыздық жасаған күннің өзінде де сен, азар болса, гладиаторлардың бүкіл әскерімен бетпе-бет кездесіп қаларсың. Сен мұнда сол үшін емей не үшін келіп едің? Әлде сенің шешуші айқаспен мауқың жоқ па? Мен сені алдаған-ақ болайын, ал, сонда ген, жалғыз Крикспен емес, Спартакпен де кездеседі екенсің, одан қорқатын не бар?

Красс тағы да аз ойланды да:

— Жарайды, мен саған сенейін... немесе дәлірек айтқанда, сенуім керек дейін. Егер осының бәрі нақ сенің айтқаныңдай бола қалса, менен үлкен сыйлық аласың, ал Сенаттан одан да зор сыйлық көретініне де мен кепіл, өйткені сенің рим халқына сіңірген аса елеулі еңбегіңді оған мәлімдеп қоямын,— деді.

— Маған сендердің сыйлықтарың не керек! Менің рим халқында не жұмысым бар!—деді көздерінде ашу оты лаулаған грек қызы тепсіне түсіп.— Мен сенің қолыңды жеңіске жеткізем десем, оным — сен үшін де, римляндер үшін де емес, өзімнің кек алуым үшін!.. Дүниеде кек алудан асар рақат жоқ екенін, сен түсінер мен едің. Қырылған жолдастарының өліктері арасында жатқан Спартактың өлер алдында қорқыраған үнін естіп, тек кеудесіне тізерлей бір мінсем, арманым жоқ. Сенің сыйлықтарын маған не керек! Сенаттың наградасы не керек!

Дәл осы кезде Эвтибиданың пішіні бұзылып кеткен еді, мұны көрген Красстың төбе шашы тік тұрды.

Эвтибида атына қарғып мініп, римляндердің лагерінен аяңдап былай шығып алды да, гладиаторлардың лагеріне бетін түзеп, желе шоқытып кете берді.

Красс таңертеңгі елең-алаңда қос-қолаңды жығуға бұйрық берді. Тоспада жатқан жауға кездесіп қалмас үшін, бес мың аттыға жол-жөнекей атырапты барлап сүзе отыруды тапсырды да, оларды басқа легиондардың алдынан үні мильдей көсемдеп салды. Сөйтті де ол өзі Сипонтумға қарай аттанды.

Бұл уақытта Спартак, сегіз легионмен атты әскерлерін бастап, Барлеттаға қарай келе жатты. Ал, Крикс өзінің алты легионымен Сипонтумда қалып қойды. Көтерілісшілердің қолы, Спартак пен Крикстің арасында болған күшті жанжал салдарынан екіге бөлініпті. Олардың бір бөлігі Арпа жайында жатқан рим легиондарын бөгемек болған екен, ал екіншісі — Беневентум арқылы — Римге тартуға бел байлапты, деген лақап айналаға тарап жатты. Бұл лақапты Красстың барлаушылары да оған айтқанша-ақ жеткізді.

«Бұған қарағанда, - деп ойлады римляндердің басшысы,— Эвтибида бізді алдамаса керек. Мұның өзі біз үшін жақсылықтың белгісіне ұқсайды».

Келесі күні түнде, Красстың әскері Сипонтумнан төрт мильдей жердегі Гарганус тауының шатқалындағы қалың орманға келіп жасырынғаннан кейін, Барлеттаға баратын жолмен Эвтибида барынша төпеп келе жатты. Ол Спартакқа Крикстің дұшпан Арпадан шығып келіп қақпанға түсті: сен дереу Сипонтумға аттан деген хабарын алып келеді.

Салып ұрып Спартакқа келген грек қызы, оның күдікті сұрағына:

— Красс Арпадан әлі шыға қойған жоқ: ол Сипонтумға өзінің бірнеше мыңдаған барлаушыларын жібергенімен, біздің шпиондар Криксті рим легионына аттанысқа әзірлену жөнінде әлі де бұйрық берілген жоқ деп сендірді.

— Құдая тоба! — деді фракиялық.— Мына Красстың менің ойлағанымнан ақылды да, айлалы да болып шыққаны ма?

Аз ойлаған соң, ол Эвтибидаға:

— Сен Крикске қайтып бар да, оған ешуақытта да лагерьден табан аудармасын де, ал Красс жақын келіп, онымен ұрыса бастағандай болса, маған тезінен, әр қайсының арасы ширек сағаттан, бірінің соңынан бірін үш шапқыншы жіберсін: ең болмаған күнде, үшеуінің бірі аман жетер. Крикспен екеумізді жеке-жеке талқандауға қолайлы жағдайды Красстың пайдаланғысы келмеген, меніңше біз үшін жақсылықтың жорасы емес,— деді.

Спартак, жабырқаң ойды серпілткісі келгендей, оң қолымен маңдайын бірер сипап қойды да, Эвтибидадан:

— Өз лагерьлеріңнен бері қарай неше сағат жүріп келдің? — деп сұрады.

— Екі сағатқа жетпейді.

— Сен қатты құйғытып отырдың ба?

— Атымды көрсең өзің де иланасың.

— Ендеше қайтарыңда да солайша, барынша құйғыт.

Эвтибида, Спартакпен қош айтысты да, атының мойнын бұрып алып, Сипонтумға қарай құйғыта жөнелді.

Крикске келе-ақ ол Спартак Сипонтумнан Гарганус тауының сілеміне қарай шықсын және сол арадан берік тұрғы алуға тырыссын деп бұйырды дегенді айтты.

Таң атуға дейін әлі де екі сағат уақыт бар еді. Галл солдаттарына қос-қолаңды біртіндеп жинауға бұйрық берді, сөйтіп Крикстің қолы күн шықпай Гарганус тауына баратын жолдың бойына шықты.

Арада төрт сағат өтісімен сол биік таудың етегіне келіп ілікті, одан ары, ылдида. шалқып Адриатика теңізі жатыр. Толқындардың арасында балықшылардың желімдері ағараңдайды. Гарганус тауының дәл теңізге төнген тұмсығына келген соң, Крикстің бір қолайлы жабыңқы жерден лагерь ашуға бұйрық бергені сол еді, тұтқиылдан:а

— Римляндер!.. Римляндер келіп қалды!.. — деген аттан естілді.

Бұл екіжүзді сұрқия қыздың сілтеуі бойынша келіп жеткен Красс легиондары еді. Крикс мұндай тұтқиыл шабуылда ешбір асып-саспастан, «оңға ұмтыл» деп команда берді де римляндердің оң жақ қанатына бейімдей, өз әскерін жауынгерлік тәртіпке келтіре бастады. Ол төрт легионды жауға қарсы қанаттастыра орналастырды да, майдан шебін ұзарту үшін, оны өзі лагерь ашпақ және оны қорғауға тиіс бесінші, алтыншы легиондар тұрған төбе жағына қарай соза түсті: ал майданның сол жақ қанатын ол теңіз толқындары шуылдап келіп соғып жатқан өткел бермес құз жартастарға дейін апарды.

Айтқанша болған жоқ, римляндердің алты легион, гладиаторларға жұбын жазбастан келіп айқасты. Ұрыстағылардың еһелескен айқайы мен семсер, қалқандардың сарт-сұрт дауысы ғасырлар бойы құлазып жатқан орманды өңірдің тыныштығын бірден бұзып, бұл сияқты тосын ызы-шулы жаңғырық үңгірден үңгірге, жартастан жартасқа кетіп жатты.

Крикс те, Красс та өздерінің әскері саптарын арасында оларды ұрысқа шақырып дем берумен жүр. Ұрыс сұрапыл қатты еді, екі жақтың бірде-бірі жарты қадам шегінбестен шайқасты.

Римляндер саптарын жазбай қимылдағандықтан Крикс легиодарынын сол жақ қанаты қоршаудан аман еді: сол себепті төртінші легионның үш мыңнан аса адамы ұрысқа қатыспай тың тұрды. Мұны байқаған легион бастығы самнит Онаций сол арада үш мың адамды дереу өзі бастап, «оңға ұмтыл» деп команда берді де, римляндердің оң жақ қанатына барып тиді: әскердің сол қанатындағы римляндер легионы, аш бүйірден және ту сырттан тықсыра қыспаққа алған шақта, үріккен қойдай ығы-жығы болып араласып кетті.

Бірақ бұл ұрыстың өмірі ұзақ болмады, осы қанаттағы әскерлердің қолбасы квестор Скрофа тың тұрған рим атты әскерлерінің басшысы Кней Квинтке жетіп келіп, гладиаторлардың қорғаусыз қалған сол жақ қанатына алты мың атты әскерді жауып жіберуді бұйырды. Кешікпей-ақ ту сырттан тиіскен рим аттылары үшінші және төртінші легиондардың апшысын қуыра түскен еді, гладиаторлардың сапы бұзылып, десі қайта бастады.

Онымен қатар Красс Криксті он жақ бүйірден орағыта қоршап, бүре түсу үшін екі легион әскер мен алты мың мерген текті: өлшеусіз уытты екпінмен гладиаторлардың тың күші тұрған төбенің желкесіндегі биікке барып шыққан римляндер, төбені баса-көктей өтіп, бесінші және алтыншы легиондарды қоршауға ала, ылдидан төмен лап қойды: аналар да жер жағдайының мүмкіндігіне қарай, өзінің оң қанатын жая, жауынгерлік жаңа шептерге сапталды: сонымен, гладиаторлар майданының қарсы беті тау, ал екінші жағы теңізге келіп тірелген екі қанаты үшкіл босаға сияқты болып қалды.

Жантүршігерлік, сұрапыл қырғын ұрыс түтеп сала берді.

Гладиаторлардың оң жақ қанатын қоршап ала алмайтынын білген соң, Красс Онацийдің Скрофадан ұтылып қалған шалағайлығын пайдалана қойды, ол дұшпанның сол жақ қанатын қоршап алу мақсатымен онда өзінің аттыларына қоса тағы да екі легионды аттандырып, оларға гладиаторларды ту сырттан орағыта қусыруды бұйырды.

Ақыры, бұл ұрыста сексен мың адамға қарсы отыз мың адамның қисапсыз ерлік көрсетуіне қарамастан, тұс-тұстан қоршауға алынған Крикстің алты легионы бас-аяғы үш сағатқа жетер-жетпес уақыт ішінде қынадай қырылып тынды.

Ұрыстың ақырына дейін, Крикс Спартакты келеді деп үміттенген еді. Жолдастарының көпшілігі қырылып қалғанын көрді де, ол атының басын тартып алды, бұл оның үшінші аты еді, бұған дейін оның астынан екі ат өлген болатын, сұрапыл қанды қырғынға ауызбен айтып жеткізгісіз торығу пішінімен қарады. Оның көзінен оттай ыстық жас парлап қоя берді. Спартак келеді-ау деген жаққа тесіле қарап тұрып, елжіреген аянышты үнмен:

— О, Спартак! Бізді қорғауға да, біз үшін кек алуға шынымен-ақ дер кезінде келмегенің бе?.. Отыз мың жүрек жолдастарыңның мынау қапыда өткен қырғынын көргенде не күйге түсер екенсін!

Сол қолымен көз жасын сүрте сала, өзінің контуберналийлеріне қарап, ұрыстың басынан бері-ақ Эвтибида олардың арасында жоқ болатын — сабырлы, ашық дауыспен:

— Бауырлар!.. Өлер уақыт жетті! — деді.

Ол римляндердің қанымен боялған семсерін жарқ еткізіп көтеріп алды да, бірнеше жерден шабақталып, кескіленгеніне қарамастан, әлі де ұрысып жүрген бірнеше гладиаторларды алып, аман қалған жаудың жаяулар манипуласына атты қойып кеп қалды. Ол қылышын оңды-солды үйіріп, күндей күркіреген дауыспен:

— Уа, жаужүрек римляндер! Сендер — үшеуің бір адамға жабылғанда ғана ерсіңдер-ау! Қайтпаңдар! мен өлім тілеп келемін! — деді.

Крикспен оның төрт контуберналийі жау шебіне еніп, римляндерді аттың баурына алып, семсермен турап кеп бергенде, олардың бұл долы соққыдан тек бас сауғалауға ғана мұршасы келді. Жұбы жазыла ығы-жығы болып кеткен легиондар алғашқы кезде шегінген еді, көмекке тың күштер келіп қосылған сайын бірте-бірте есін жиып, ат төбеліндей бес гладиаторды тұс-тұсынан қамалап, барған сайын қусыра түсті. Гладиаторлар аттан түсіп қалған еді, жаяу да болса асқан жанкештілікпен шайқаса берді. Бірақ құмырсқадай жабылған римляндер қойсын ба, кешікпей-ақ оларды түгелдей жайғап тынды. Крикс те құлап түсті, оның өнебойында оймаққа құрам сау жер қалмаған еді, құлап бара жатса да, өзін ту сырттан ұрған римлянинді ол да есіп жіберіп, жастығын ала кетті. Бес қадамдай жердей атылған садақ оғы келіп тиген соң, легионердің кеудесіне қадалған қылышын суырып алуға шамасы келмеген Крикс баяу үнмен:

— Жұлдызың оныңнан тусын... Спартак... Жеңіске сен жет...— деп күбір етті.

Бұдан әрі оның тілі орамға келмеді. Екінші бір легионер оны саутамтығы жоқ кеудесінен сүңгімен атып:

— Оған дейін сен ол дүниеге бара тұр! —деді.

— Құдайға аян! — деді бір ветеран.— Сулланың сан соғыстарына қатысып жүріп, нақ мұндай жаны сірі көкжалды көрген емен!

— Ананы қарашы,— деді екінші біреу, Крикстің айналасында жусап қалған римляндердің өліктерін нұсқап,— қаншама адамдарымызды жайғаған десейші, бұл жанын жаһаннамға кеткір!..

Гарганус тауында болған шайқас үш сағаттың ішінде осылайша аяқталды, онда он мың римляндер өліп, отыз мың гладиатор қырылды.

Сегіз жүздей гладиатор тұтқынға алынды, оның да дені жаралы еді. Бұл адамдар Красстың бұйрығы бойынша, өткен түнде римляндердің өздері жүріп келген жолдың бойында креске керіп өлтіруге үкім етілді.

Түстен кейін Красс өлген римляндердің сүйектерін өртеуге, одан соң сол арадан орын теуіп, оның айналасын ор қазып, нығайтуға бұйрық берді. Ол трибундар мен центуриондарға түн ортасына дейін әскерді аттанысын әзірлеп қоюды тапсырды.

Спартак Крикстің хабар жеткізуге тиіс контуберналийлерін бір күн, бір түн дағат таппай күтумен болған еді. Ешкім келмеген соң, ол таңға жақын, әрқайсысының жанына жүз атты әскер ертіп, өзінің екі контуберналийін Сипонтумға аттандырды. Оларға дұшпан жайында, Крикс жайында мағлұматтар алып қайтуды жүктеді: оның бұлай етуінің тағы бір себебі, солдаттары лагерьден аттанып кеткен бетте үш күндік қана азық-түлік алып шыққан болатын: демек, бүгін кешке азық та таусылады.

Спартактың бірінші контуберналийі Сипоңтум жанындағы лагерьге келіп, оның тек жұртын ғана сипалап қалғанына қатты қайран болды. Бұдан әрі не істерін білмей, ол екінші контуберналийдің келуін тосты да, онымен ақылдаспақ болды. Бұлар аңырысып, қайтерін білмей тұрған шақта, Крикстің римляндердің қарасы алғаш көрінгенде-ақ, Спартакқа жіберген екі контуберналийі аттарын басқа көзге төпеп сол лагерьге келді.

Бастары қосылған төрт контуберналий, Эвтибиданың сұрқиялық әрекетінің байыбына барып, Крикстің аса аянышты халге ұшырағанын білгенде өлердей қатты күйзелді. Олар барлық пәрмендерімен Спартакқа төпеді.

Бірақ не пайда, олар барып жеткен шақта Гарганус тауындағы қырғын ұрыс аяқталуға жуық қалған-ды.

Сұрқия қыздың екіжүзділігі жөніндегі хабарды есіткенде-ақ, оның ақыры жантүршігерлік жаманатпен тынатынын бірден сезген Спартак:

— О, тамұқтың құдайлары, неңді алдым! — деп күңіренді, қанын ішіне тартып.— Аттаныңдар, жорыққа! Тартыңдар, Сипонтумға!

Ол атына міне бере Граникті шақырып алды да, жасқа булыққан үнмен:

— Сегіз легионды суыт жүріспен бастап алып жүруді саған тапсырамын. Әрбір солдаттың аяғына қанат бітсін... Әрқайсыңның жүрегі алмастан да берік болсын!.. Ұшыңдар! Жете көріңдер! Крикс аранның аузында қалды! Рақымсыз кескіге душар болып, қайран бауырлардың қырылғаны-ау!.. Ал, мен кеттім, атты әскерлермен тездетіп ілгері тарта берейін!.. Ең қасиетті іс үшін, ұмтылыңдар, ұшыңдар! — деді.

Осыны айтты да, ол сегіз мың атты әскерді Сипонтумға баратын жолмен өзі бастап, тарта берді.

Барлық пәрмендерімен төпеп отырып, олар аттарын әбден болдыртып, бір жарым сағатта келіп жетті. Нақ сол күнге дейін Крикс лагерь ашып жататын тұсқа келгенде, Спартак ойда жоқта бас сауғалап құтылған бірнеше гладиаторды ұшыратты.

— Талқандалдық... қырылып қалды... Біздің алты легионнан тамтық та қалған жоқ!

— О, бақытсыз бауырларым! Қайран Криксім! —деп еңіреп қоя берді Спартак, екі қолымен бетін басып.

Атты әскердің басшылары мен Спартактың контуберналийлері бұл сияқты ізгі және қасиетті азаңы көргенде, ләм-мимсіз сілейіп-сілейіп тұрып қалды. Жантүршігерлік жаманатты естіп салы суға кеткен жұрт, ержүрек қолбасының көз жасын көргенде, бұрынғыдан бетер дегбіреді.

Спартактың соңында тұрған Мамилий жыламсыраған сыпайы үнмен қашан оған тіл қатқанша, дел-сал меңіреу тиыштықтың шырқы да бұзылмаған еді:

— Бекін... абзал Спартак... Ер басына күн туса, етігімен қан кешер деген...

— Криксім-ай!.. Қайран да менің Криксім!..— деп күңіренді азалы фракиялық он қолымен Мамилийді мойнынан құшақтап тұрып, сөйтті де, оның көкірегіне бетін басып, тағы да еңреп қоя берді.

Сәлден соң ол басын көтеріп алды да, ағыл-тегіл болған жасын сол қолының алақанымен сүрте бастады.

— Сабыр ет, Спартак!.. Қалған сегіз легионды аман алып қалудың қамын ойластыралық,—деді Мамилий.

— Дұрыс айтасың. Төніп келген апаттан аман құтылып, мына әзәзілдің екіжүзділік әрекетінің зілін жеңілдетудің жолын іздеп табу қажет. Шегіну керек. Мұндай қырғын ұрыстан соң, Красс легиондарының енді сегіз, он сағаттан ерте Гарганус тауынан қозғалуға мұршасы келмейді, өз жағдайымызды түзеу үшін, біз осы уақытты пайдалануымыз керек.

Осыдан соң контуберналийінің біреуіне қарап:

— Сен Граникке төпе, ол легиондарымен кейін қайтсын,— деді тағы.

Контуберналий құйғытып кетіп қалғаннан кейінгі жерде ол, Мамилийге:

— Минервиум мен Венузия арқылы, тау ішімен күніне отыз миль жер ала отырып, біз бес-алты күнде лукандар жеріне ілігеміз, онда барған соң, бізге жаңа құлдар келіп қосылады: Красспен шайқасуға күшіміз жетпеген күнде де, біз ол арадан қашан да болса, бруцтар аймағына өтіп кете аламыз, одан Сицилия барамыз да, құлдар арасында көтеріліс жалынын қайта тұтататын боламыз,— деді.

Аса қатты жүрістен соң, қалжырап қалған аттарды жарты сағаттай тыныстатып алғаннан кейін, Спартак аттыларына ізімен кері қайтуды, Гарганус тауында болған қырғыннан құтылып келген әлжуаз сегіз гладиаторды өздерімен бірге ала жүруді тапсырды.

Спартак өзі Крикстің сүйегін тауып алып қайту үшін, қасына үш жүз атты әскер алып, Гарганус тауына бармақ болды.

Граник Спартакқа сыбай-салтаң адам емес, қасиетті және қиын-қыстаулы істің көсемі, жан-жүрегі болғандықтан, оның өз басын қатерге байлауға правосы жоқ екенін айтып, бұл сапардан оны тоқтатуға тырысты. Бірақ Спартак бұған көнбеді.

— Мен өлмеймін, сендерді үш күннен соң Апеннин жотасында қуып жетем, бұған кәміл сенімдімін, тіпті мен жазатайым болып кеткен күнде де, ержүректі, айбынды Граник біздің езушілерге қарсы соғысымызды тайынбай, тайсалмай жүргізе беруге, сенің тәжірибең, беделің және алғырлығың жетеді,— деді.

Сөйтіп, Граник қаншама қиылғанымен Спартак бұл бетінен қайтпады.

Қасына бір топ аттылар ертіп, ол Гарганус тауына қарай салып ұрып кете барды. Тауға жақындап келгенде, жер жағдайын және дұшпанның беталысын барлау үшін, аттылардың бір тобын ілгері жіберді. Тиыштық деген хабар алған соң, ол солдаттарына аттарынан түсіп, сулығынан ұстап, жаяу жетелеп алуды бұйырды. Олар Сипонтумнан шығып, Гарганус тауы арқылы теңізге қарай кететін жолдың сағасындағы орманға келіп кірген еді. Жан баспаған қою орманда ағаштарды семсермен қырқып, тыңнан жол салуға тура келді. Арада екі сағаттан аса уақыт өткен соң, бұлар емен және шырша ағаштарының қоршауындағы бір кішкентай алаңқайға келіп шықты, ол арада жылдың бірсыпыра мезгілін сонда өткізетін ағаш кесушілердің бірнеше күркелері тұр.

Спартактың бәрінен де бұрын қадағалағаны, өзінің бұл араға келгенін римляндерге хабарлап қоймас үшін, осы ағаш кесушілерді ұстап бақылауға алу болды. Бұдан соң ол, ағашшыларға дұшпанның көзіне шалынатын мына оттарыңды сөндір деп бұйырды. Гладиаторларға тиыштық сақтап, тың тыңдауды тапсырды.

Спартактың айтқанындай-ақ, Красс өзінің легиондарын бастап, Сипонтумға қарай тартты. Таң сарғая гладиаторлар атты және жаяу адамдардың дүрсілін, жол бойымен қаннен-қаперсіз келе жатқан римляндердің даусын естіді: жеңіске не болып дес алған римляндер дұшпанның алыста екенін де білетін еді.

Рим әскерінің соңғы манипуласының қарасы үзіле берген мезетте, өзінің үш жүз аттыларын бастап, құйғыта шапқан Спартак, Гарганус тауынан теңізге дейін созыла жатқан ұрыс даласына келіп жетті.

Қан сасыған қырғын ұрыс даласын көргенде Спартактың жүрегі сыздап, көз алды тұманданып кетті. Таутөбе болып қалған өліктерден аяқ алып жүргізгісіз, ол атынан түсе қалып, оны контуберналийлерінің біріне бере салам да, жанды жеген азалы ашумен жаншошырлық ұрыс даласын кезе бастады. Аяқ басқан сайын, басы-көзі мылжаланып қалған достарының күлдей қуарған сиықсыз пішіндерін көріп жасын төгеді.

Бір жерден ізгі және дарқан мінезді эпикурлық Фессалонийді ұшыратты: өнебойында сау тамтық қалмаған ол қырынан келіп жығылған екен, сонда да қылышын қолынан шығармай, қысып ұстаған күйінде жатыр.

Спартак Брезовирды зорға таныды, оның кеудесі сан жерден шабақталып, басын аттардың тұяғы таптап жаншып кеткен екен. Енді бір жерден алтыншы легионның бастығы шайлықпас жүректі, өжет Ливий Гранденийді кездестірді, ол өз қолымен өлтірген дұшпандарының өліктері астына бастырылуға жақын қалыпты: бұдан әріректе самнит Онацийдің сүйегін, одан өте бере бірнеше жерден жаралы болған, бірақ әлі де өле қоймаған үшінші легионның бастығы Кастты тапты. Ол әлжуаз үнмен дыбыс беріп, жәрдем сұрайды. Бұлар оны тік көтеpiп алып, аялап қамқорлық көрсете бастады.

Жаны жаралы Спартак жусап жатқан өліктер даласын екі сағаттан аса уақыт бойы кезіп, ақырында қан−қан боп, боршаланып қалған Крикстің денесін тапты, оның тек бет-бейнесі ғана аман екен, ол өзінің тіpi шағындағы сесті және ерлік пішінін әлі де жоймапты.

Өліктің үстіне құлап түскен Спартак, досының бетінен қайта-қайта сүйіп:

— Бауырым Крикс, қапыда рақымсыз опасыздықтың құрбаны болдың. Менсіз жерде өлдің! Дер кезінде көмекке келе алмадық! Қапыда кеттің! Ардагерім, қайран сүйікті Криксім!..— деп күңіренді-ай келіп.

Ол өлген падиатордың қолын көкірегіне басып тұр.

Аздан соң ол лағнат қарғысын жаудыра азалы назымен:

— Бауырым, сенің қазаң үшін, қара ниетті опасыз сайқалдан, мейлі ол түпсіз теңізге немесе Тартардың барсакелмес зынданына түсіп кетсін, қанды қанмен жуып, кек алмай қоймайтыныма, сенің жансыз өлігің үстінде, көк пен тамұқтың барлық құдайлары алдында, кек иесі Фуриялар мен әзәзіл Геката алдында ант етемін!..— деді.

Қанталаған көздері от шаша, ұшып түрегелген Спартак көкке қарап қолдарын жайды, сонан соң, Крикстің денесін көгеріп алды да, солдаттарын ертіп, теңіз жағасына келді. Досының үстіндегі қанға боялып өрім-өрімі шыққан сауыт-сайманы мен киімдерін шешті де, оның денесін толқынға салып әбден жуды, үстіндегі қоңыр тогасын шешіп, өлікті соған орады да, тосып тұрған аттыларына қарай алып жүруді бұйырды.

Халі әбден нашарлаған Кастты ойлы-қырлы қиын жолда атпен алып жүруге болмады, сондықтан Спартак, оны көтерілісшілерді шын ниетімен жақтайтын сол маңдағы бір патриций вилласының басқарушысына жақсылап күт деп табыс етті. Крикстің ақ жуып аруланған сүйегі фракиялықтың өз жетегіндегі атқа таңылып болған соң, аттылар тобы кері қайту сапарына аттанды.

Арпаға келген соң, Спартак Красстың әскерін бастап Каннаға қарай кеткенін білді. Сондықтан ол Арпаға аялдамай Гердонеяға тартты. Арпадан бір мильдей ұзап шыға бере-ақ, ол тағы да бір жантүршігерлік қанды қырғынға тап болды: Гарганус тауында болған шайқаста Красс тұтқынға алған гладиаторлардың өлі денелері жол бойындағы ағаштарға асулы самсып тұрғанын көрді: өңі бұзылып, көздері ұшқын шашқан Спартак, әрбір ағаш бас сайын өлік асулы тұрған осы жолдың бойымен жүрді: олардың ұзын саны сегіз жүз еді.

Осы ағашқа таңылғандардың ішінде Спартак, денесін сыңсыған жара, қан жапқан өзінің ержүрек жерлесі фракиялық Мессемберийді шырамытты. Мұны көргенде көзін қолымен баса қалып тісін шықырлата қайрап жіберді.

─ Е, Марк Красс,—деп айқайлады ол,— тұтқындарды да асатын болдың ба! Жарайды, Марк Красс! Жорық үстінде аяғыма шырмау болмасын дейсің ғой! Құдайға аян, соғыс ісінде даңқы күшті римляндер, сендерден бәрін де үйрену керек екен. Мен үйренген де едім... Ендігі үйренетінім осы болғаны да!

Осыдан соң ол күндей күркіреп, тағы да:

— Демек, римляндер бізді адам санатына алмайды екен! Солай ма!.. Сонда біз аң, жорғалаған бақа-шаян, қасаптың малы болғанымыз да? Тартардың жаланған жалымы куә, солай-ақ болсын! Бірақ гладиатор біз де римляндерді заңнан тыс санайтын боламыз. Жасты жаспен, қанды қанмен жуамыз,— деді.

Қиын-қыстау жолмен түні бойы үдіре тартқан Спартак легиондарына келесі күні түсте келіп жетті.

Гладиаторлар қолы Сатриан Аскулумы жанында лагерь құрып жатқан еді.

Нақ сол күні түнде Спартак солдаттарын суытбастан, Венузияға қарай әкетті. Қала маңында лагерь ашып жатпастан, әскерін шың басына алып шықты. Красстың қарпуына түсіп талқандалып қалмас үшін, жайсыз жерден орын теуіп, суыққа және жоқшылыққа шыдауға тура келеді, деді ол.

Бұл уақыттың ішінде римляндердің қолбасшысы Рубаға келді де, өзінің басты салығын сонда орнатты. Квестор Скрофа бастаған төрт легионды, оның үстіне көмекші он мың солдат пен бес мың атты әскерді Андрияға аттандырды. Красстың жоспары бойынша, Скрофа Венузияға бір жолмен, ал оның өзі екінші жолмен бармақ болды. Сонымен қатар Красс, Гарганус тауында болған ұрыста қырылған он мың адамының есесін ішінара болса да, толтыру мақсатымен тағы да бір легион жасақтап алу үшін Бариумға Брундизиумға және сол жапсардағы қалаларға кісі жіберді.

Претор өзінің жеңісі туралы Сенатқа хат жіберіп, онда бұл жеңістің маңызын асыра дәріптеді, жүні жығылып, еңсесі түскен гладиаторлар лукандар жеріне қарай шегінуде, оларды енді екі корпус әскеріммен қоршап, тарпа бас салуға әзірленудемін деп хабарлады.

Спартак екі күндей тыныққан соң, дұшпан жөнінде мағлұматтар әкелуге атты әскерін жұмсады, сөйтіп нақты мәліметтер алғаннан кейін, екі күн өтісімен, түн ішінде тік көтеріле Венузиядан шығып кетті. Келесі күні және түні бойы тынбастан тартып отырып, ойда жоқ жерде Руба түбінен келіп бір-ақ шықты. Онда келген соң, мықтап бекініп алды да, солдаттарына дамылдауға бас-аяғы алты сағаттай ғана уақыт берді. Ал, нақ шаңқай түсте Крассқа тұтқиылдан шабуыл жасап, үш сағаттық ұрыста, оның легиондарын талқандады да салды. Бұл ұрыста римляндердің алты мыңы қырылып, үш мыңы тұтқынға алынды.

Арада сегіз сағат өткен соң, Спартак бетті Метапонтумға түзеді, Руба жанындағы ұрыста қолға түскен римляндерден екі мың алты жүз солдатты жол бойы дарға асып отыруды және Римнің патриций тұқымдарына жататындардан төрт жүздей адамды алып жүруді бұйырды.

Рим басшысының қатыгездік өнегесінен тағылым алған Спартак, тұтқындарды дарға асқанын және бұдан былай да солай істейтінін Крассқа хабарласын деп, тірі қалғандарының біреуін босатып қоя берді. Сонымен бірге бұл жас патрицийге Спартактың атынан Крассқа тірі қалған төрт жүз адаммын, бір жүзіне грек қызы Эвтибиданы айырбастауды ұсынуды тапсырды. Ол қыздың римляндер лагерінде жасырынып жүргендігіне Спартак ешбір күмәнданған жоқ.

Төрт күннің ішінде Спартак Метапомтумға барып жетті де, одан Фурияға тартты. Ол қаланы кие соғып алды да, құлдардан іріктеп жаңа легиондар құруға бел байлап, сонда бекініп жатып қалды.

Сегіз күн ішінде оған он алты мыңнан аса құл келген еді, Спартак бұларды жеделдетіп, тез үйретуге күш салды. Бұдан соң өзінің сегіз легионының әрқайсысынан екі мың адамнан бөліп шығарды, олардан жаңа төрт легион құрып, сонымен легиондардың жалпы санын он екіге жеткізді: ал жаңадан келген он алты мың жауынгерлерді теңбе-тең бөліп, бүкіл он екі легионға таратты. Оның қоластындағы жауынгерлердің ұзын саны тағы да өсіп, елу алты мың жаяу әскерге және сегіз мың атты әскерге жетті.





XXI ТАРАУ. СПАРТАК ЛУКАНИЯДА. ӨЗ ТОРЫНА ӨЗІ ТҮСКЕН АУШЫ

— Мирца, сен маған жөніңді айтуға тиіссің, менен екі жыл бойы осыншалық жасырын келген уайымды сырыңды ашатын уақытың жетті, Мирца! Мені зәредей де болсын аяйтының рас екен, сұлулығына сай дегдарлық пен ізгіліктің иесі екенсің, онда бұл сырды маған aшуың керек. Түсін мені, Мирца, мен сені жан-тәніммен сүйемін!

Криксті жерлегеннен соң жиырма күн өткеннен кейін, Спартактың шатырының есігі алдында Арторикс осылай деген еді.

Бұл кезде гладиаторлар лагері Луканияда болатын, жаңадан көптеген құлдар келіп қосылуы себепті, Спартактың жаяу әскерлерінің саны жетпіс екі мыңға жетті. Ұзын құлаққа қарағанда, Красс жетпіс сегіз мың римляндер қолымен бұларға қарсы аттанып келе жатты.

Шатырдан шығып келе жатқан Мирцаның алдынан Арторикс кескестей тұра қалғанда, қыздың үстінде ұзындығы тізеден келетін, денесіне құйып қойғандай, күмістей жалтыраған болат сауыты бар еді: аяқтарына темір қоныш, қолына темір жеңдік киіп, сол қолына дөңгелек, шағын қола қалқан ұстаған: оның әсем белбеуінде кішкентай семсер асулы тұр, басында— күміс дулыға. Мирцаның бұл қару-жарақтары Эвтибиданың қару-жарақтарынан айна-қатесіз еді, бұларды Равенна түбінде лагері ашып жатқан кезде, ағасы жасатып берген болатын.

— Бұл не дегенің, Арторикс! — деп ол бозбаланың қиылған сөздеріне бодау дүрсе қоя берді.

— Не дегені қалай? Мен айтпадым ба саған әлгінде? — деді жігіт биязы үнмен, қызға елжірей қарап. - Мені сен жек көрмейсің, мұны мен білемін. Сүйген басқа ешкімің жоқ, бұл жөнінде сан рет ант-су ішкенсің. Бірақ, менің жалынды махаббатыма жауап беруден ат-тоныңды неге ала қашасың, неліктен?

— Ал, сен,— деді қыз әсерлі дауыспен,— сен мені несіне тори бересің? Мұншама неге әурелейсің? Мен еш уақытта да сендік бола алмаймын, ешуақытта...

— Мен оның себебін білгім келеді? — деді Арторикс бұрынғыдан да бетер сұрланып,—Бақыттың шыңына шығам деген адам, оның орнына мехнат зынданына түсіп кетіп бара жатса, мұның неліктен екенін білуге оның пұрсаты бар емес пе?

Арторикстің бұл сөздері жүрек түкпірінен қайнап шыққандай еді, бұл сөздердегі сезім мен күштің басымдығы соншалық, Мирца жеңілгендей мойып қалды, ашналығы да арта түсті.

Қыз көзінен махаббат отының ыстық лебі ескендей...- жігітке кіршіксіз махаббат сезімімен қарайды.

Бұлардың екеуі де, өнебойлары қалтырай, бір-бірінен көз алмай қарап, бірнеше минут бойы ләм-мимсіз, сілейіп тұрып қалды. Бірінші болып, Арторикс тіл қатты:

─ Мирца... Мен қоян жүрек қорқақ емен... Мұны өзің білесің... Ұрыстарда үнемі алдыңғы сапта боламын, шегіне қалсақ, ең соңғылардың қатарында жүремін. қауіп-қатер алдында бүгіжектеп өлімнен қорыққан емен... енді міне, өзің де көріп тұрсың, мен жас баладай жасымды төгудемін. О, хорсымбатты жан-сәулем? Сені сүйемін, деші... Сиқырлы көз жанарыңмен бір қарап қуант мені... Осынау бір бақыт сәулесі көз алдымнан мәңгі-бақи кетпесінші, қишы осыны маған.

Арторикс Мирцаның қолын ерніне апарып, үсті-үстіне жалындап сүйе берді, буындары қалтырап, қыз баяу үнмен еріндерін қыбырлатты:

─ Тимеші маған, Арторикс... кетіп қалшы... Сенің сөздерің басыма... қандай қайғы салатынын білер ме едің... қандай азап десейші...

─ Егер сенің жылышырайлы жүзіңде жалғандық болса... айт маған... Тартынба... айт, маған: «Үмітіңді үз, Арторикс, менің сүйгенім бар...» де.

─ Жоқ... Менің сүйгенім жоқ, ешуақытта сүйген де емен,- деді, қыз жүрегі алып-ұшып,— мен ешқашан да сенен басқа ешкімді сүймек те емеспін!

- Аһ!..— деді Арторикс жүрегі жарылғандай.— Сен мені сүйеді екенсің! Жаратушы құдай да нақ мендей қуанышқа бөлене алмасты!

- Аһ, құдай ма! —деді қыз, жігіттің құшағынан босай бере.— Құдай қуанышқа ие болып қана қоймайды, сонымен оған асып-тасып мастанады да... ал сені мен біз бір-бірімізді жасырын ғана сүюге душар болып, махаббат құштарлығын шекер-балдай сүйіспен тарқатуға да батылымыз бармай, құсамен күн кешеміз...

─ Сонда бізге бөгет жасайтын кім?

─ Бұған бөгет жасаушыны сұрамай-ақ қой, - деді қыз мұңды дауыспен, - оны іздеп әуре де болма... Екеумізді қосылуға тағдыр жазбапты... Ауыр... сондай-ақ, қайыспас... қатал тағдыр деген сол... бұдан әрі ештеме сұрамашы...

Осыны айтты да қыз еңіреп қоя берді.

Сасып қалған Арторикс оны жұбатып, тағы да қолынан сүймек болды. Бірақ қыз оны сыпайыгершілікпен жеп, сонымен бірге үзілді-кесілді:

— Менің қасымнан тез кетіп қал, Арторикс, адал және ізгі жан екенін рас болса, кете гөр,— деді.

Ол басын көтере бере, қасынан өтіп бара жатқан нумидий күңі Цетулды көрді. Бұл қыз бұдан жиырма күн бұрын, бейпіл сөйлегені үшін өзінің ханымы тілін кесуге бұйрық берген күні, Тарентумнан қашып шығып, гладиаторлар лагеріне келген болатын. Көргеннен кейін Мирцаны өзіне шақырды:

— Цетул! Цетул!

- Ол жігітке тағы да:

— Көрдің бе, анау осында келе жатыр... бүгін жейтін болсаң да, енді кетерсің, Арторикс,— деді.

Галл оның қолын алып құшырлана сүйді.

─ Не дегенмен де, бұл құпияны сен маған бірде ашатын боласың.

─ Ешқашан да!

Осы сәтте Цетул де Спартактың шатыры алдына келген еді, тәтті сезімдерге бөленіп, жабырқаңқы көңіл күйі тербеткен Арторикс, аяқтарын санай басып, преторийде кете барды.

— Барасың ба, ананы Лукания Марсына құрбандыққа шалып қайталық? — деді Мирца нумидийкаға, шатырдың діңгегіне байлаулы тұрған ақ тоқтыны нұсқап.

Тағы мінезді ханымы тілін кескен бейбақ күн, басын изеп ризалық білдірді.

Көп кешікпей екі қыз лагерьдің Акрис өзеніне қараған декуман қақпасынан сыртқа шықты. Лагерьден бір мильдей ұзақ шыққан соң, олар Лукания Марсының шеркеуі тұрған кішкентай төбенің басына шықты. Гректің салты бойынша, Мирца гладиаторлардың қолын желеп-жебей көр деп, соғыс құдайына құрбандыққа шалуға тоқты әкелді.

Мирца шеркеуде жүргенде, таңертең барлауға кеткен Спартак та құйғытқан бойы лагерьге келіп түсті: барлауда жүргенде дұшпанның сақшыларының үстінен түсіп қалып, жеті римлянді тұтқынға алған Спартак, олардан Красс өзінің бүкіл қолымен Грументумға беттеп келе жатқанын естіді.

Арада екі күн өткен соң, шаңқай түсте, претор бүкіл қолымен келді де, оларды жасантып гладиаторларға қарама-қарсы қойды.

Екі жақтан да дабыл қағылды. Әскерлер түйісіп, сұрапыл қырқыс басталды. Ұрыс төрт сағаттан аса созылды: екі жақ та теңбе-тең белдесіп, асқан ерлікпен ұрысты, бірақ күн батуға таяған кезде, көтерілісшілердің Арторикс бастаған сол қанаты ығыса бастады, өйткені гладиатор легиондарындағы көптеген жаңа солдаттарда римляндердің тегеурінін тежеуге тәжірибе жетіспеді.

Aшy қысып, шауып келген Спартак:

Бұған дейін өздерін жеңіп келген римляндер бұны айбатты арыстан болып, сендер шынымен қорқақ қоянға айналдыңдар ма?.. Гиперборейский Марсы үшін тоқтаңдар!.. Еріңдер маған! Өздеріңнің жаужүректіліктеріңді көрсетіңдер, сонда біз бұларды бұрын қалай қуған болсақ, бұл жолы да, тап солай түріп айдап шығамыз! — деп ақырды.

Осыны айтып, ол қалқанын қаптап келе жатқан жауға қарай лақтырып жіберіп, сол қолына өлген гладиаторлардың бірінің семсерін ала сала, гладиаторлар мектебіндегі әдетінше, римляндерге қос семсермен тиіп кеп берді. Осылайша құйындай ойнап бір айналғанда-ақ легионерлер баудай түсіп жусап қалып жатты: римляндар сапы қобалжып, шегіне бастады. Мұны көрген гладиаторлар рухы көтеріліп, ұрысқа араласты.

Бірақ осы мезетте гладиаторлар қолының орта шені римляндердің бет қаратқысыз күшті тегеурініне төтеп беpe алмай, ыдырап шегіне бастады, өйткені Красс кілең Дарий мен Сулланың ветерандарынан құралған легионын өзі бастап, нақ сол тұсқа әкеліп салған еді.

Спартак орталықтағы әскердің нақ ту сыртында резервте тұрған аттыларға келді де, оларды он екі сапқа қойып жіберіп, жауынгерлік екінші шеп құрды: сапы бұзылып қобалжыған легиондар осы шептің аралықтарымен лагерьге қарай өте аларлықтай болды.

Бірақ бұл да орталық пен сол қанаттағы легиондардың көп шығынға ұшырап, бейберекет кері шегінуіне ара тұра алмады. Тек Граник бастаған оң жақ қанат табан тірекен ұрыспен шегініп келе жатты.

Жеңушілердің тегеурінін бөгеу үшін Спартак бастаған атты әскер долы екпінмен рим когорталарына келіп арласқан еді, гладиаторлардың аттылары біржолата кескілеп кетпес үшін олар шұғыл тоқтап, жұбын жазбай топтана қимылдауға мәжбүр болды; дегенмен аттылардың бұл шабуылы римляндерді кеп шығынға ұшыратты.

Красс атты әскерін әкеп салмақ болған еді, бірақ түн боп кеткендіктен ол мұны істей алмады. Екі жақ та ұрысты тоқтатуға дабыл беріп, армиялар өз лагерьлеріне шегіністі.

Ұрыс аяқталды. Римляндар бес мың адамынан айрылды, ал гладиаторлардан сегіз мың адам жау қолында қалды.

Спартак түн ішінде Грументумнан жылысып шыға кетті. Бруттар жері арқылы Консенцияға өтпек болды

Пандузияға келгенде оны Красстың шапқыншысы қуып жетті. Эвтибиданы қолға түскен жүз патрицийге айырбастауға бұған дейін көнбей келген Красс, енді сол жүз патрицийді Грументум жанында өзі тұтқынға алған мың екі жүз гладиаторға айырбастауды ұсыныпты.

Граникпен, легиондардың бастықтарымен ақылдаса келіп, Спартак бұл айырбасқа көнді: сөйтіп адамдарды үш күн өткен соң Росцианумде ауысуды елшімен уағда етісті.

Красстың елшісі аттанып кеткеннен кейінгі жерде, Спартактың рим қолбасшысы мұны әдейі гладиаторлардың ілгері қарай баруын бөгеп, сонымен уақыт ұту үшін істеп отыр екен деп ойлауы негізсіз де емес еді. Сондықтан ол жүз патрицийді, екі мың төрт жүз атты мың жүз әскердің қолына беріп, Росцианумге жөнелтпек болды. Бұл істі басқарушы Мамилинге ол мынандай қатал бұйрық берді: жүз римлянді қашан мың екі жүз гладиаторды қолыңа алған соң барын бер, сонан соң оларды жетектегі аттарға мінгізіп ала сала, төпеп отырып Темзаға кел, төрт күн ішінде мен де бүкіл әскермен сонда жететін боламын. Римляндер тарапынан зәредей болсын жалғандық немесе алдау белгісі сезіле қалғандай боса, патриций әулетінің мына жүз бөлтірігін сол apaға қырып тастап, өздерің армияға қайтып келіңдер, тұтқындағы гладиаторларға не істеймін десе, істей берсін.

Пандузиядан шығып, Темезаға қарай келе жатқан сапарында Спартак қарулы отрядқа кез болды. Бұл Кай Ганник басын қосып үйреткен бес мың құлдың отряды екен. Бұдан бұрын Спартакты ренжітіп кеткеніне қатты өкінген Ганник, өткендегі сол айыбын дегдарлық ісін жуу үшін көтерілісшілерге осындай қосымша күш жинап алып келген екен. Ол тәртіпті бұзбасқа ант берді.

Самнит пен оның солдаттарын Спартак бауырмалдықпен қабылдады: Ганник қайтадан легиондердің біреуінің бастығы болып белгіленді.

Арада бес күн өткен соң, римляндер тұтқынынан босаған мың екі жүз гладиаторды алып Мамилий де келіп жетті.

Спартак бүкіл әскердің алдында олардың шымбайына батыра сөз сөйлеп, өздері тірідей жау қолына түскен гладиаторларды өз өмірлерін айырбас етумен құтқарып қала беретін жүз патриций үнемі табыла бермейтіні сияқты сәтті жағдай тап болмағанда бұлардың бәрі жол бойындағы ағаштарға асылып, қазір Апеннин орманында қарға, құзғынға жем болып жататынын айтты. Жау қолына түсіп масқаралықпен дарға асылғанша, қан майданда алысып жүріп өлген артық, деді ол.

Красс Темезаға келмек болған мерзімнен жиырма күннен аса кешігіп қалды. Бұл уақыттың ішінде ол Луканиядан, Апулиядан, Мессапия мен Япигиядан үздіксіз қосымша күштер алып жатты.

Бұл кезде оның армиясы жүз мың адамға жетті. Спартак сол уақытта Тиррен теңізінде жүрген киликиялық қарақшылармен келіссөз жүргізді: қарақшылардан әскерімді Сицилияға тасып өткіз, бұл қызметтерің үшін отыз талант төлейін дегенді айтты; гладиаторлаға ел талау жөнінде көптеген жала жабылуына қарамастан, олардың бүкіл қазнасының өзі де осы болатын.

Бірақ, Спартакпен келісіп және келіссөз жүргізген Граниктен кепілге он талант ала тұра, қарақшылар римляндердің кектенуінен қорықса керек, гладиаторлар кемеге мінбек болған күннің алдындағы түнде жасырын түрде Темезадан қашып кетті.

Гладиаторлар жағадан ұзап бара жатқан қарақшылар кемесінің желкеніне қарап тұрғанда, барлаушылар манипуласы Марк Красстың лагерьге таяп келіп қалғандығы туралы хабар жеткізді.

Гладиаторлар жалма-жан қаруланып, жауынгерлік сапта тұрды. Дұшпанның легиондары сап түзеп ұрысқа әзірленгенше, Спартак әскерінің алты легионнан құрылған бірінші шебі римляндерге уытты шабуыл жасап, олардың сапын бұза, тықсырып әкетті.

Спартак екінші қатарға төрт легионды орналастырды да, оның екі жақ қанатының ұшын ала төрт мыңнан атты әскер қойды.

Жеңіле қалған күнде барлық әскермен барып, бас сауғалап және сол арада дұшпанға қарсы қайта ұрыс салудың сәтті кезеңін күту үшін, Спартак Темезаға легион әскер қалдырған-ды.

Әскерді ұрысқа бастамас бұрын, Спартак бірінші саптағы алты легионның бастықтарына шегіне қалғандай күн болса, екінші шептің сыртына қарай шегініңдер деп ескерткен болатын.

Шайқас бірнеше сағатқа созылды. Түс еңкейе ұрысқа тың күштер әкеп салып, өзінің майдан шебін оңға да және солға да кеңейте түсті. Сол шақта, ұрысты басқарып жүрген Гранник, әскердің екі қанатын жаудың орап әкетуінен сақтау үшін, шегінуге бұйрық берді: командирлердің қадағалап, жігерлі күш жұмсауы арқасында бұл шегіну әскер саптарының болар болмас бұзылғаны болмаса, өте тез жасалды: шегінген бірінші шеп екінші шептің ара-арасымен өтіп, оның ту сыртына шығып алды.

Гладиаторлар қашты деп ойлап қалған дұшпан оларды соңынан түре қосылған еді, бірақ гладиаторлардың тұрған екінші шебіне тап болды, бұлар екінші қарама-қарсы шабуыл жасап қоя бергенде, римляндар шығынға ұшырай отырып, кері шегінуге мәжбүр болды.

Марк Красс бұларды амалсыздан кері қайтарып ұрысқа жаңа легиондар жіберуге дабыл қақты да, бұрынғыдан да бетер қатты ұрыс ашуға бел байлады. Ол бірін оң қанаттан, екіншісін сол қанаттан тағы да екі легион шығарып, гладиаторлар майданын орап алмақ болды, бірақ Спартактың атты әскері екі жақтап бірдей қарсы шабуыл жасап, рим қолбасысының бұл ойын іске асырмай қойды.

Бұл екі арада Граник бастапқы алты легионды жинап, қайтадан жауынгерлік сапқа тұрғызды, ал Красс өзінің атты әскеріне алға ұмтылуға бұйрық бергенде Спартак өз әскерінің сапын бұза бастаған рим легиондарымен қайта ұрысқа әзір тұрған бірінші шептің сыртына шегінуге мүмкіндік алды.

Сонымен, майданда екі шеп құрып, оларды алма-кезек ұрыстыра және шегіндіре отырып, гладиаторлар кешке таман Темезаның іргесіне қарай етті, Марк Красс легиондары сан жағынан көп бола тұра, гладиатордан басым түсе алмады. Енді оған ұрысты тоқтату жөнінде дабыл қағудан басқа ештеңе қалған жоқ, Темезаны қоршай жатқан адырдың сілеміне келіп тоқтап, ол өзінің, квесторы Скрофаға:

── Спартакты қарғыс атқан гладиатор, жексұрын гладиатор де, мейлің, кім десең ол де... Бірақ бұл сұмда ұлы қолбасыға тән қасиеттер түгел екенін мойындау керек, - деді.

─ Турасын айту керек қой,— деді Скрофа, мысы құрып,—Спартакты шын ержүрек, тапқыр, сезсіз үздік қолбасы десе болады.

Жеті сағаттан аса созылған бұл ұрыс осылайша аяқталды. Мұнда гладиаторлардан алты мың, ал римляндерден жеті мың адам қырылды.

Алайда Спартак шегініп, Темезаға барып бекінгендіктен Красстың өзін жеңушімін деп есептеуіне бұл бөгет бола алған жоқ. Ол Сенатқа соғысты жиырма-отыз күн ішінде аяқтаймын, гладиаторларды қамап қойдым, енді олар ешқайда құтылып кете де алмайды, деп жазды.

Қаланы айнала алдын ала үлкен орлар қазып тастаған Спартак, қорғанудың барлық шараларын қолдана берді. Бірақ бұл қыспақтан құтылып кетудің тәсілін де іштей ойластыруда болатын.

Қала халқының қандай сылтаумен болсын қаладан сыртқа шығуына ол үзілді-кесілді тиым салды. Қаланың қақпалары мен қорғандарын гладиаторлар тапжылмастан күзетті.

Бұл әмірден Темеза халқы қатты шошынды: ұзаққа созылатын қоршаудың ауыртпалығы мен қаупын олар алдын ала сезді, төніп келген ашаршылық азабы көз алдына елестей бастады.

Қала халқының бұл қорқынышын пайдаланған Спартак қаланың өкметіне қамау мен аштықтың ауыртпалығынан құтыларлық мынадай бір ғана жол бар екенін, ол: өздеріндегі барлық үлкенді-кішілі балықшы барқаларын, кемелер мен қайықтарды тез жинау, қаланың кеме жасайтын шеберлерін түгел жинап, әскерді Сицилияға өткізетін кішігірім флот жасау үшін, оларды ағашпен барынша қамтамасыз ету болып табылатынын айтты.

Темеза халқы бұған көнді, көп кешікпей-ақ, жүздеген жұмысшылар мен мыңдаған гладиаторлар тізе қосып, теңіз жағасында кіші-гірім болғанымен, сансыз көп кемелер флотын жасауға кірісті.

Гладиаторлардың бұл сияқты жаңа әрекетінен бейхабар Красс Фурияға, Метапонтумға, Гераклияға, Тарентум мен Брундизиумға кісі шаптырып, олардан тезінен қаланың бекініс қорғанын бұзатын құралдар жеткізуді талап етті. Ол таран, катапульт, баллист құралдарынсыз қаланы алу ұзаққа созылатынын түсінді.

Темеза түбіндегі ұрыстан кейін бірнеше күн өткен соң, Эвтибида рим лагерін жапа-жалғыз кезумен жүрді. Бір мезетте оған қала төңірегіне өтіп, мүмкіндік болғанша, дұшпанның шеткі күзетіне жақын барып байқайыншы деген ой келді: қала қорғанына баратын саңлау жоқ па екен, сөйтіп ойламаған жерде қалаға кіріп кетуге әрекет жасап көрудің жайы қалай болар екен деп үміттенді.

Тарантумда сатып алған екі күніне қоңырқай бояу дайындатып алды да, Эвтибида сонымен, бетін, қолы мойнын бояды, осыдан соң ол адам танығысыз болып өзгеріп эфиопиялық әйелге ұқсады да қалды .Осыдан соң күң киімін киін, жирен шашын жалпақ қара орамалға бастыра тартып алып, қолына құмыра ұстап, таңға жақын лагерьден жолға қарай беттеді. Оның төскейінде бұлақ бар болатын.

Қараңғыда ептеп жылыса отырып, дәл бұлақтың тұсынан келіп шыққан жалған эфиопиялық әйел, болар-болмас сыбыр сөздер мен қалқанға тиген бірнеше семсердің сатырын есітті. Ол осы бұлақтың басында, дәуде болса, гладиатордың кагортасы күзетте тұр екен, деп түсінді. Сондықтан солға қарай бұрылды да, жер жағдайымен танысу үшін жонды бауырлай жүрді.

Жарты мильдей жер жүрген соң, Эвтибида қарауытқан қалың ағаштардың арасынан бір үйдің төбесін көрді. Байқастай келе мұның шеркеу екенін аңғарды.

Ол тоқтай қалып, сәл ойланды да, сонан соң аяқтарын тездете басып, шеркеуге тура тартты, оның ойынша қала қорғанына недәуір шеткері тұрған бұл үйде гладиаторлардың болуы мүмкін емес еді.

Көлемі шағын болғанымен, бұл дори үлгісімен сом мрамордан салынған өте әсем шеркеу екен. Эвтибида Геркулес Оливарийға арналған шеркеуде гладиаторлардың күзеті жоқ екенін білген соң, ішіне кірмек болды.

Шеркеу іші бос екен, Эвтибида одан енді кете берем дегенде, қазіретше киінген бір шалды көрді: ойға шомған қарт құрбандық сәкісінің, жанында тұр, оның алдында қолына шынардан шоқпар ұстаған Геркулестің мрамор статуясы көрінеді.

Грек қызы қазіреттің жанына келіп, шала-шарпы латын тілінде былдырақтатып: соғысушылар жақындап келгенде, осы мандаты сайлардың біріне барып жасырынған жергілікті егіншінің күңі едім, ол арада бір ұрттам су жоқ болған соң, осы шеркеуден су алғалы келіп едім, деді.

Қазірет Эвтибиданы суға бастап келе жатып, онымен қазіргі соғыстың салдары туралы, әсіресе халықтардың өркендеуінің бірден-бір қайнар бұлағы — діннің беделі түсіп бара жатқаны жайында әңгіме қозғады. Прэдарлық, құдайға құлшылық егу бағы заманғы итальяндарға тән ерекше бір қасиет болған еді, сондықтан да құдайым олардан бар жақсылығын аямай, әрдайым шылауына алып, желеп-жебеп келген екен, енді міне, бұл заманда эпикуризм тарап, құдай жолынан таюшылық, қазіретті тәлкектеу әдет болып кетті, сондықтан да осы сияқты дозақылықтар үшін назаланған тәңірі өзінің орнында және зілді қаһарын аямай төгіп отырған жоқ па, Италияны қайғы-қасіретке бөктірген соңғы жылдардың ішіндегі жанжалдар мен соғыстардың бәрі де — алланың қаһарлы ашуының нышаны екені шексіз.

Шал өге-мөте қоршаудың ауыр салдарын, Темезадан ешқайда шығармай қойғанын айтып қатты кейіді: бірде-бір жан құдайы садақа әкелуден қалды, басы ашық құшыр-зекетін беруге жұрттың мұршасын келтірмей қойды. Шалдың бұл үшін неліктен қайғыратыны түсінікті де: Геркулеске садақа беру әрқашан сауық-думан болып ететін де, құдайы, зекет қазіреттерге қалатын ғой.

Қысқасы, барлық замандардың, барлық діндердің, барлық халықтардың діни-ғұрып жолындағы адамдары сияқты, Геркулес шеркеуінің қазіреті де алданған және топас адамдардың дінге деген ынтасын олардың храмға әкелетін құдайыларының саны мен сапасына қарап бағалайтын.

— Лукандар мен брунтардың осынау жалпақ өңірі төбесіне іштерген Геркулес Оливарий шеркеуінің есігінен бірде-бір пәнде қарамағалы, міне нақ жиырма күн болады,— деді қазірет, ауыр күрсініп.

— Жарайды, мен өзімнің қожайыныма қора-қопсық мал-дәулетін пәле қаладан қақас болу үшін осында келіп. Геркулес Оливарийдің аруағына құрбандық шал немесе зекет бер деп айтайын,— деді күң латын тілінде былдырақтап, құдай жолына берілген момақан жапсын.

— Пәле-жаладан сені Геркулес сақтасын, қызым, дей сала қазірет тағы да былай деді: — алланы хақ дін білушілік көбінесе әйелдің жүрегінен табылады. Мен әлгінде ғана саған соңғы жиырма күн ішінде біздің құдайға құрбандық бере бір де бір жан келмеді деген едім ғой. Мұным ағаттау екен, неге десеңіз гладиаторлар лагерінен бір қыз құрбандық шала осында екі рет келді, өзі құдай деген, нағыз инабатты бала екен.

Мұны естігенде қуанышы қойнына симаған Эвтибиданың көздері оттай жайнап, өнебойы шымыр-шымыр етті.

— Апырай, ә! — деді Эвтибида, қуанышын сездірмеуге тырысып.— Жаудың лагерінен бір кеп келіп кетті дедің бе?

— Ия, үстінде сауыт-сайманы, белінде семсері бар қыз, екі ретінде де оның жанына сен сияқты бір негр қызы еріп келді... бірақ өзі мылқау екен, бейбақ ханымы тілін кестіріп тастапты.

Эвтибида бұған қасақана тітіркенген болды да, аз oйланған соң, бейхабар, жай адамсып:

— Көрдің бе жау екеш... жау да құдіреті күшті тәңірге ғибрат етеді... Айтпақшы, мен мұнда ертең... таңға жаңын тағы да келемін... өйткені мен гладиаторлардан қорқамын... жеңімпаз Геркулес Оливарийге құдайы беруге қожайынымды көндіре алмасам, мұнда өзімнің теңге-тебенімді әкелемін,— деді.

Қазірет мұнысы үшін қызды мақтап, саған Геркулестің шапағаты тиеді деді, ал қоштасқан жерде оған көзге түспей кетуі үшін, елеусіз бұқпантайлы соқпақты мезгеді.

Опасыз грек қызының қуанышында шек жоқ еді, ол өзіне ойлағанынан да гөрі жақсы серік тапты. Қазіреттің тұрлаусыздығы, обырлығы көрініп-ақ тұр: оны оп-оңай сағып алуға болатындай және оның көмегімен бәлки, қаланың қорғанына өтуге бір астыртын саңлау табылып қалуы да ықтимал. Тым болмағанда,— оның жүрегін аттай тулатқан да нақ осы болатын,— бұл қазіреттің арқасында ол, Спартактың қарындасын өлтіріп, оның басына арылмас қайғы салатын болды.

Грек қызы келесі түні бір қозы, екі торай, аппақ қардай төрт кептер алып, тағы да лагерьден шықты, ол қазірет көрсеткен соқпақпен жоғары өрлей отырып, Геркулес шеркеуіне келді. Қазірет есік ашып, байғұс күңнің әкелген тартуларын алды.

Келесі бес-алты күн бойы Геркулес шеркеуіне серуендеп келе жүріп, Эвтибида Аий Стендидийден (қазіретті осылай деп атайтын) саумалап сыр тартумен болды және өз ойындағы ұсынысын оған қабылдату әрекетін жүргізді.

Ақырында, ол өзінің күң емес, римляндердің қызметіндегі адам екенін мойындап, егер қызметтері жақса, Красс бұған және басқа қазіреттерге де зор сыйлық беретінін айтты. Оларға қойылатын талап: тек қалаға тұтқиылдан шабуыл жасау үшін қорғанның ең бір осал жерін көрсетіп берсе болғаны.

Осындай әңгімеге алдын ала әзірленген қазірет, а деген бетте бұған түсінбей таң-тамаша қалған адам бола кетті.

— Сөйтіп, сен эфиопиялық күң емес болдың ғой? Римляндердің мүддесін көздеуші... грек қызы едім дедің бе?. Қулыққа тым шебер екенсің!

Бұл соғыс айласы...

— Мен сені кінәлайын деп отырғаным жоқ. Құдай жолынан жазбаумен даңқы шыққан римляндердің ісіне құдіреті күшті тәңірім жар. Геркулестің қазіреттері, біздің құдайымыздың шын берілген құлдары оның құрметіне өз қалаларында алты бірдей тамаша зәулім шеркеу соқтырған римляндерді жақтауға тиіс.

— Демек, сен Красстың ойға алған ісін жүзеге асыруға көмектесесің бе? — деп сұрады грек қызы қуанып.

— Қолымнан не келсе... соның бәрін де істеуге тырысып көрейін,— деді қазірет.

Бұлар айтқанша-ақ тез келісті. Қалаға енуге әрекеттенумен қазірет өзінің зор қауіпке ұшырайтынын, бірақ сонда да, онда әлде қандай бір елеусіз сылтаумен баратынын айтты. Оның қолдар деп сенгені Мирца еді: ол күмбезге қалай келді, солай қазірет онымен бірге қалаға барады. Бұдан қос қазірет жарлауыт тепсенді басып өтіп, қала қорғанының құлап жатқан бір осал жеріне алып баратын жалғызаяқ жол бар екенін және сол арадан, гладиаторлар оны бекітіп тастаған күннің өзінде де, қалаға оп-оңай лап қоя енуге болатынын баяндады. Эвтибида қазіретке, іс орнынан шыға қалған күнде, Красс бересі мол сыйлықтың есебінен он талант бере тұруды уәде етті.

Келесі түні бетіндегі қара қошқыл бояуын әрең жуып кетірген Эвтибида, әскери киімін киіп, Геркулес шеркеуіне келген еді, бірақ Аий Стендидийді кездестіре алмады: Мирцаның сол күні күндіз Геркулеске құдайы бере келгенін, Аий Стендидийдің сонымен еріп қалаға кеткенін сондағы басқа қазіреттерден естіді.

Үміт пен қорқыныш тартысында жүрегі тайдай тулап, қобалжыған Эвтибида күмбезге бекініп отырып, қазіреттің қайтып келуін күні бойы сарғая күтті. Кешке жақын қайтып оралған қазірет қорғанның құлаған жерін Спартактың қайта қалатып қойғанын айтты. Көреген қолбасы болғандықтан ол қорған біткеннің бәрін әлдеқашан зерттеп көріп, осал жерлерін тас табандатып бекітіп тастаған екен.

Қазіреттің бұл хабарын естіп, Эвтибида қатты ренжіді. Тұлданып Спартактың көреген сақтығын қарғап-сілеумен болды.

Ойға шомып ұзақ отырғаннан кейін бір мезетте қазіреттен:

— Гладиатордың қарындасы Мирца, мұнда енді қашан келер екен? — деп сұрады.

— Нақты... біле алмадым,— деп сүлесоқтау жауап берді қазірет,— бүрсігүні... Геркулестің құрметіне өткізілетін антимахия күні, келуге ықтимал, бұл мереке кезінде, әйел киімін киіп алып, Қос аралынан қашуын есте қалдыру үшін біздің құдайға сыйлыққа, әдетте, әйел киімдері әкелінеді. Фракиялықтың қарындасы маған көтерілісші құлдардың, әсіресе, өз ағасының мерейі үстем болуы үшін бүрсігүні келіп құдайдан рақым тілеп, құдайы берермін деген-ді!

— Юпитер-ай, әділсің-ау! Геркулес, сен де әділ екенсің ғой! Олимптің ұлы құдайлары, сендер қандай әділ едіңдер! — деді грек қызы, назалы қуанышпен көкке қарап.— Мен енді бұған дейінгіден де аяусыз кек аламын. Бұл нағыз қанды кек болады.

— Сенің бұл айтып тұрғаның қандай кек? — деп сұрады қазірет таңырқаған пішінмен.— Кек қууды тәңірі ұнатпайтынын және оған рақманын салмайтынын білмейтін бе едің?..

— Солай ғой, бірақ ол кек намысқа тиіп қорлаудан пайда болса, ол қорлау ешбір жазықсыз жасалса ше...

О, онда кек қууды тамұқтың құдайлары да мақұлдап, қолдайтыны анық,— деді Эвтибида. Ол сабы асыл тастармен әшекейленген кішкентай семсері асулы тұрған иығындағы жуантық алтын шынжырын ағытты да, бәрін де Стендидийге ұстата берді.

— Әділетті кек алу,— деді ол тағы да, қазірет қолына тиген мол сыйлыққа сұғына қарап жатқан тақта,— көк тәңірісінің өзіне де жат нәрсе емес. Солай емес пе, Стендидий?

— Әлбетте... әділетті кек болған соң.... жазықсыз қорлап тұрса,— деді анау жұлып алғандай, және осы кек алу құдай қуанышы делінбейтін бе еді, бір кезде?

Эвтибида көз орнына баданадай екі гауһар тас салынған кішкентай алтын жыланмен төбесі жұрындала көмкерілген күміс дулығасын басынан шешіп алды да, оны да қазіретке ұсынды.

Қымбат бағалы бұл жаңа сыйлықты қазірет тағы да сұғына, ішіп-жей қарап жатқанда, Эвтибида сөз аяғын сабақтай түсті:

— Бұл азын-аулақ заттарымды жеңімпаз Геркулеске ұсынамын, ал ертең жеңімпаз Геркулеске... тағы да он талант әкелемін. — Ол төмендегі мына сөздерді әдейілеп нақтап айтты:— Мен мұны оның қазіреті, сен кек алуыма көмектеседі деп әкелемін.

— Кастор мен Поллукс куә! — деді қазірет...— Әділетті кек болғаннан кейін не сөз бар оған, әлбетте, менің саған көмектесуім керек! Прозерпина скипетрі куә!

— Сен ертең түнде сақадай екі жауынгерді осында жасырып қоюың керек.

— Осында?.. шеркеудің ішіне ме?.. Құдіреті күшті Геркулестің шарапатты орнын былғатып па? Егер сенің екі жауынгеріңді бұл арадан зәулім шайтан тауып ала қалған күнде, гладиаторлар мені асып өлтірсін дейсің ғой? — деп қазірет екі адым кері шегініп кетті.

— Сенің кек алуыңа көмектесем, деп әлгінде ғана өзің айтпадың ба,— деді Эвтибида.

— Қой, мен... өз құдайымның шеркеуіне келгенде... Оны, Мирцаны... өлтіре алмаймын... Бұл қазіретке құдай қоспаған іс... Егер әңгіме оны ұстап тұтқынға алып... сонан соң саған беріп жіберу туралы болса, ол бірсәрі...

Эвтибиданың жайнаған көкшіл көздері түнере шатынап, жүзінде әлде қалай бір жұмбақты күлкі нышаны көрініп кеткендей болды.

— Ия, өзі де солай,— деп ол дауыстап жіберді. - Тұтқындап... менің қолыма бересің... өйткені... Спартак қарындасының орнына өз басын қимаған күнде, Мирцаны мен өз қолыммен өлтірмекпін!

— Сен оған не істейсің... онда менің жұмысым жоқ... Тек айтып қойғаным, қанды қылмысқа мен қол сұқпайтын боламын... Кісі өлтіруге қатыспаймын,— деді қазірет жампарсып.— Мен сенің сенімді жауынгерлеріңе жасырынатын жерін көрсетейін... Осы арадан алыс та емес... нақ жолдың жиегіндегі ағаштың іші, өзі де тіпті нақ осындай іс үшін жаралғандай десе болғандай.

— Ол араға Мирца соқпай кетіп жүрмес пе екен?

— Ол ағаш, бұлбұл торғайларды торға түсіруге бейімделіп, әдейі егілгендей деген жоқпын ба, мен саған...

— Қойшы, енді, жарайды... сенің айтқаның-ақ, болсыншы... Сен-ақ дегеніңе жет,— деді қыз мысқылмен, сөйтті де іле-шала:

— Маған бір тамаша ой келіп тұр,— деді.

— Ол қандай ой?

— Сен өзіңнің екі жолдасыңа, қазіреттерге ештеме демей-ақ, менімен бірге ылдиға түсіп жылы-жұмсақты дастарқан басына отырсаң деймін... Геркулес Оливарийдің қазіреті болғандықтан ғана емес, сонымен бірге адал адам және нағыз азамат екенін үшін де, саған сондай бір ерекше құрмет көрсеткім келеді.

— Құдая тоба!—деді қазірет қасақана шамданғансып.— Демек, маған сенбегенің ғой?

— Жоқ, бұл сенбегендік емес... өз арам ойымның азабына шыдамағандық...

— Бірақ, біле алмай тұрғаным, оның жөнінің қалай боларын...

— Сенімен еріп баруымның жөні бар ма дейсің ғой?!

Әбден бар. Айтылмыш он бес талантты осында алып келуіме көмектесуің қажет... Айтпақшы, алғашта он талант деген едім-ау?

— Он бес, он бес деген болатынсың!—деп бастырмалата жөнелді қазірет.

— Алда-жалда мен тіпті он деген-ақ болайыншы сонда да оным қате айтылған... өйткені мен өзімнің кегім үшін құдайға он бес талант айтамын! Жүр менімен бірге, адал ниетті Стендидий, бүгінгі күн сенің есіңнен қалғысыз күн болады.

Қазірет Эвтибиданың дулығасы мен семсерін қалтарыстау жерге тықты да, оған еріп римляндердің лагеріне беттеді.

Марк Красс грек қызы жалғыз немесе өзінің қалауы бойынша қасына кісі ертіп алып, лагерьге емін-еркін келіп-кетіп жүруіне бөгет болмас үшін, оған мейлінше сенген еді.

Лагерьге келген соң, Эвтибида Стендидийге мол қонақасы берді, қазірет те тамаша шараптың сегіз немесе он керсенін бірдей құлатып, куртизанканың өзіне сенбегендігінен пайда болған шерді сонымен басты.

Бұл уақытта грек қызы өзіне сенімді Ксенократты шақырып алды да, онымен әлде не жайында сыбырласып сөйлесіп жатты.

Түн ортасы кезінде, Эвтибида басына болат дулығасын киіп, қылшылдаған кішкентай семсері байлаулы белдікті оң иығынан асыра асынды да, мастықтан буынын баса алмай, тәлтіректеген қазіретті ертіп алып, лагерьден шықты.

Эвтибида мен Аий Стендидийдің, соңынан бірнеше қадамдай кейінде Марк Лициний Красстың мұздай қару-жарақтанған каппадокиялық екі құлы келе жатты.

Бұлар әзірше Геркулес Оливарийдің шеркеуіне қарай аяңдай тұрсын, бұл екі ортада біз Спартак үш күннен бері көп кемелі флотилия әзірлеп жатқан Темезаға көз жіберейік. Он бес мың гладиаторды арғы бетке өткізу үшін ол түннің болуын күтуде еді, өйткені одан-бұдан жиналған кемелер адамды көптеп мінгізуді көтермейтін болды.

Аспанды қоюлана торлай түскен қара бұлттың тасасынан күні бойы шыға алмай қойған күн батысымен-ақ, Спартак жағада тұрған үш легионға қос-қолаңды ақырын жинап, кемеге түсуге бұйырды: бұдан соң Граникке тиісті нұсқаулар берді де, ымырт жабыла бере-ақ жүзуге бұйрық берді.

Гладиаторлардың флотилиясы ашық теңізге қарай бет қойып, Темезадан шықты.

Бірақ, Африка жағалауларынан соққан қатты жел теңізшілердің қисапсыз күш жұмсауына қарамастан, оларды Сицилияға қарай бастырмай қойды.

Гладиаторлар жан сала есіп, аз да болса бірнеше мильдей алға басты, бірақ бұрынғыдан бетер теңіз тулап, толқын күшейіп кеткен соң, Граник жағаға бұрылды да, он бес мың гладиаторды Никотера тұсындағы иесіз жағаға түсірді. Бұл арадан оларды дереу тау ішіне алып кетті де, центурион бастаған он солдатты жеңіл кемеге мінгізіп, Спартакқа хабар жеткізуге жұмсады.

Қазірет пен Эвтибида Геркулес Оливарий шеркеуіне жақындай бере, каппадокиялық құлдарды қаладан шығып, шеркеуге келетін жолдың жиегіндегі емен ағаштары ішіне қалдырып кетті. Осы ағашқа жақын тұрған виллаға гладиаторлардың ең бергі шеткі күзеті орналасқан болатын. Каппадокиялық құлдардың құлағына анда-санда, өздеріне қарай жел екілене соққан мезетте, дүрсіл және сыбырласқан дыбыстар шалынып қояды.

— Ей, Ерцидан,— деді құлдың бірі екіншісіне өз тілдерінде сыбырлай,— сөйтіп, тотыдай таранған жас қызды тірідей қолға түсірудің барлық шарасын қолданып бағу керек.

— Әлбетте, Аскубарий,— деді Ерцидан оған,— сәті түсе қалса.

— Мен де солай дедім ғой... сәті түсе қалса деймін.

— Өйткені шынын айтқанда, ол қыз семсермен немесе қанжарымен қорғанатын болса, мен оны екі-ақ ұрып серейтемін: гладиаторлардың сыбырласқан дыбыстарын осы арадан естіп отырғанымыз мынау, егер ол бақырауық қыз аттан салса, олар естіп қоймай ма?

— Әрине, естіп қояды да, бізге тап береді... біткеніміз де, онда.

— Юпитерге аян, сенікі рас... солай бола ма деп мен де қауіптенемін.

Бұдан соң екеуі ауыр ойға шомып, үн-түнсіз қалды.

Бір мезгілде олар жел тербеген жапырақтардың сыбдыры ішінде, бұталардың арасында келе жатқан әлде кімнің тысырын естіді.

— Кімсің? — деп сұрады Аскубарий, төмен үнді дауыспен семсерін қынабынан суыра беріп.

— Кімсің?—деді Ерцидан да жолдасымен қосарлана.

— Шығарма, үндеріңді!—деді әйел даусы.— Бұл мен, Эвтибидамын... Төңіректі шолып келемін... Арт жақтарыңда не болып жатқанына алаңдамай, жолды бағыңдар. —Осыны айтты да, грек қызы қалың бұталардың арасына еніп кетті.

Аскубарий мен Ерцидан көпке дейін үн шығармастан жатты, ақырында, Аскубарий жолдасына сыбырлап тіл қатты:

— Ерцидан!

— Немене!

— Жон теріміз сыпырылмасын десек, осы істен масқара болмай, аман құтылудың жолын ойластыру керек.

— Өте дұрыс! Сен оның тәсілін тапқан боларсың?

— Зады.

— Айтсайшы тезірек!

— Кішкентай ару таянып келе берген шақта, екеуміз де садағымызды қатар кезеп, он екі немесе он бес қадамдай жерден біріміз өндіршекті, екіншіміз нақ жүректі мезгеп екі оқты бірден тартамыз... Сонда оның дыбыс шығара алмасына мен кепіл. Мұныма не дейсің?

— Табылған ақыл, Аскубарий! Мұның дұрыс.

— Ал анаған, өзіміздің қызға, қарсылық жасады дей саламыз.

— Дұрыс-ақ!

— Осылай болсын ба?

— Болсын!

Каппадокиялықтардың екеуі де садақтарын серт ұстап, зәредей болсын сыбысқа құлақтарын түре, үн-түнсіз, тұяқ серіппестен тұр.

Эвтибида айналаны тынымсыз кезіп, таңның атуын дағаты қалмай құштарлана күтумен жүрді. Бір сағат оған бір ғасырдай көрінді. Ол сан рет орманның шетіне дейін, тіпті гладиаторлардың алдыңғы күзетіне дейін барып, қайтумен болды.

Бір мезетте ол түні бойы соққан қатты желдің біртіндей баяулап барып тынғанын аңғарды. Көкжиекке, Апеннин тауының жоталарына көз жіберіп, ондағы шоғырланған бұлттардың сарғыштана бастауын таң белгісі деп ұқты да, көңлі тыным тапқандай бір күрсініп қойды.

Сол мезетте, Эвтибида виллаға баратын жолдың бойына шығып, ептеп гладиаторлардың алдыңғы күзетіне қарай жүрді, бірақ екі жүз қадамдай жүрмей-ақ.

— Бұл кім? — деп күж еткен күңгірт дауысты естіп, кілт тоқтады.

Бұл таң атқанша айналаны шолмақ болып, алдыңғы күзеттен шыққан гладиаторлардың сақшысы еді.

Эвтибида ләм-мим деп жауап қатпады. Жалт бұрылып орманға қарай жүгіре жөнелді.

Жауап ала алмаған соң, күзетші де оның соңынан тұра қуды.

Қашқан қыз, оны қуған сақшы тоғайдың шетін ала жасырынып, садақтарын кезеп тұрған каппадокиялық екі құлға айтқанша-ақ жақындап келіп қалды.

— Естимісің дүрсілді? — деп сұрады Аскубарий Ерциданнан.

— Естіп тұрмын.

─ Әзір бол.

— Мен әзірмін.

Таңның алғашқы құланиек сәулесі қою қараңғылықты ыдырата бастаған еді, сондықтан екі құл өздеріне жақындап келіп қалған кішкентай жауынгерді көріп тұр. Бірақ оның жүзін ажырата қою қиын.

— Мынау соның нақ өзі болды...— деді естілер-естілмес дауыспен, Аскубарий қасындағы жолдасына.

— Солай болды... үстінде кіреукелі туникасы... басында дулығасы бар... және өзінің бойы да жатаған... шүбә жоқ, бұл әйел.

— Сол ғой... соның дәл өзі...

Кезеніп-кезеніп тұра қалған каппадокиялықтардың екеуі де садақты бірден тартты. Зулай ұшып оқтардың бірі Эвтибиданың мойнына, екіншісі күміс сауытты жарып өтіп, дәл кеудесіне барып қадала кетті.

Шыңғырған ащы дауыс естілді. Аскубарий мен Ерцидан жүгіріп келіп қалған бір топ адамның дүрсілін естіді.

— Қаруларыңа ұмтылыңдар! —деген қатты дауыс та шығып қалды.

Сонша болған жоқ, екі құл рим лагеріне қарай зытып берді, ал барлаушылар: декан мен төрт гладиатор тілі орамға келмей, ыңырана қорқырап жатқан Эвтибиданың жанына келіп тұра қалды.

Гладиаторлар Эвтибиданы жолдың жиегіне алып шығып, бір емен ағашқа сүйеді де, оның басындағы дулығасын шешті. Иығына төгілген жирен шашын көріп, таңырқап:

— Әйел ғой! — деп шу ете қалды.

Барлаушылар әйелдің өлер алдындағы қансыз қалған жүзін айқын көрмекші болып, үңіле бере-ақ оның кім екенін тани кетті.

— Эвтибида ғой?..

Нақ сол мезетте, гладиаторлардың манипуласы да емен жанына жақын келіп, жаралы адамды қоршап тұра қалды.

— Бұл қыз жараланған екен, демек, онда жаралаушы біреулер бар болды ғой,— деді центурион.— Мұны өлтірушілер ұзай қойған жоқ, елу жауынгер барыңдар да, ұстап әкеліңдер.

Елу гладиатор Геркулес Оливарийдің шеркеуіне қарай ұмтылды. Қалғандары өлім аузында жатқан қызды ортаға алып, өздеріне қисапсыз көп зиян шектірген, бұл бақытсыз жанның жан таласына ләм-мимсіз тұнжырап қараумен тұр.

Жүзі қуарып, көзін бір ашып, бір жұмған куртизанка жанталаста басын бұлғаңдатып, бір нәрсе ойына келгендей, ышқынып аузын әлсін-әлі малжаңдатып қояды.

— Эвтибида! Екі жүзді сұрқия! - деді аз тым-тырыстан соң центурион қаһарлы дауыспен.— Бұл арада мезгілсіз уақытта не істемек болып жүрді екенсің? Сені жаралаған кім екен? Менің ешнәрсеге көзім жетпейді... Бірақ сенің тарапыңнан тағы да бір жауыздық әрекет тасалғаны, ақырында сенің өзің сол әрекеттің қапыда құрбаны болғаныңды сезіп те тұрмын.

Еріндері көгеріп кеткен Эвтибида, қатты бір ыңыранды да, гладиаторларға қолын сермеп, маңымнан кетіңдер деген ишарат білдірді.

— Жоқ! — деп ақырды центурион жұдырығын түйе.— Сен өзіңнің екіжүзділік әрекетіңмен біздің отыз мың бауырымызды қырдың... біз сенің қылмыстарыңды есіңе түсіріп, өлер алдындағы азабыңды күшейтіп, кегі кеткен аруақтардың рухын разы етеміз.

Эвтибиданың басы салбырап көкірегіне түсіп кетті, оқта-текте қиналып, ыңырсығаны болмаса, оны өліп кетті деуге болғандай еді.

Осы кезде, қызды өлтірушілерді қуып кеткен елу гладиатор жаралы болып, қолға түскен Ерциданды алып қайта оралды.

Каппадокиялық құл көрген-білгенін бастан-аяқ баяндап берді, оқиғаның жай-жапсарын гладиаторлар сонда барып білді.

— Не болып қалған мұнда? — деген әйел даусы естілді.

Бұл келген Мирца еді. Ол Геркулес шеркеуіне кетіп бара жатқан болатын.

— Сұрқия Эвтибиданың саған деп жонған оғы, Геркулестің әмірімен өзін келіп тауыпты,— деді центурион, Мирцаға ығыса жол беріп.

Мирцаның дауысын есіткенде Эвтибида басын көтеріп алды да, қайнаған кек пен ызаның зәндем оты лаулаған қорқынышты көздерімен оған ішіп-жей қарады Ол бірдеме айтардай ернін тістеніп, Мирцаны бүре түсердей, саусақтарын тарбайта қолын алға созып, бар күшін жиып, бүкіл денесімен ілгері ұмтылды, осыдан соң ақтық демін алып, көзін жұмды, басын ағашқа соққан күйі барып бүктетіліп түсті.

— Бұл жолы торға аушының өзі түскен екен! — деді центурион.

Мирцаға және басқаларға сонымнан еріндер деді де, ол опасыз сұрқияның өлігі басынан ләм-мимсіз ұзап кете барды.





XXII ТАРАУ. СОҢҒЫ ШАЙҚАС. БРАДАНУС ЖАНЫНДАҒЫ ЖЕҢІЛІС. АЖАЛ

Мирцаның көз алдында Эвтибида өлгелі жатқан тақта, Граник Спартакқа хабар жіберген кішкентай кеме де Темезаға келіп жетті.

Граниктің Бруцция жағалауына барып түскенін естіп, қатты аңырған фракиялық енді не істеу керек болатынын көп ойланды. Ақырында Арторикске қарап:

— Жарайды... Граник он бес мың әскермен Никотера жанында жатқан болса, барлық әскерді теңіз арқылы сонда өткіземіз де, соғыс қимылдарын бұрынғыдан да күшті жігер-қайратпен қайта бастаймыз,— деді.

Ол келесі түні флотты Темезаға бос қайтару жөнінде Граникке бұйрық берді де, қайықты оған қайта жөнелтті. Спартак сегіз түннің ішінде барлық әскерін түгел Никотераға өткізіп болды, атты әскерін алып, өзі аттанып кететін ең соңғы түннен басқа уақыттың бәрінде де әскерлеріне римляндердің көзін алдау үшін құрғақтан көрініс беріп қоюды тапсырды.

Спартак пен Мамилийді атты әскерді алып кеткен флот жағадан бірнеше мильдей ұзай бере-ақ, темезалықтар болған іс туралы Крассқа хабарландыруға ұмтылды.

Римляндердің қолбасшысы қатты қапаланды. Спартактың қашқандығы жайында қандай жолмен болсын дер кезінде хабар жеткізуге қорыққан темезалықтарды жер-жебіріне жете балағаттады-ай келіп; қыспақтан құтылып алған соң, гладиаторлар соғысты енді бұрынғысынан да бетер табандылықпен жүргізетін болады, ал бұл соғысты Красс аяқталуға жақындады деп санап, ол туралы Римге де жазған-ды.

Қорқақтықтары үшін жаза ретінде қала халқына үлкен айып салды да, ол келесі күні әскерін бастап Никотераға тартты.

Ал, Спартак Никотераға барған соң, таңға жақын барлық легиондарын бастап жиырма сағаттық жорықтан соң Сциллеум жанынан келіп тоқтады.

Келесі күні жол-жөнекей құлдарды көтеріліске шақыра отырып, Региумге дейін барды, онда барған соң бекем тұрғыға орналасты да, Красстың тұмсығы бата алмастай етіп лагерді бекіту үшін гладиаторларға үш күн, үш түн ішінде оны айнала ор қазып, қадалар орнатуды бұйырды.

Сондықтан Красс Спартакты лажсыздан ұрысқа шығуға немесе өздігінен қолға берілуге мәжбүр етпек болды. Красс нағыз римляндерге тән күрделі құрылыстар салуға кірісті, егер Плутархтың, Аппиан мен Флордың бірауыздан қалдырған сыпаттама куәлігі болмаса, мұндай құрылыстың жасалуы ешбір мүмкін емес дерліктей еді.

Жер жағдайына қарап, Красс ұрысқа қандай тәсіл қолдану керек екенін аңғарды, солдаттарын жұмыссыз қарап жатқызбау үшін екінші жағынан, дұшпанды азық-түлік алу мүмкіндігінен айыру үшін түбектің мойнағынан дуал тұрғыза бастады. Аз уақыттың ішінде теңіздің бір жағасынан екінші жағасына дейін ұзындығы үш жүз стадий, ені мен тереңдігі он бес фут op қаздырды; осы ордың жиегін қуалай өте биік, бекем дуал орнатты.

Жүз мың римлян осындай жойқын жұмыспен айналысып жатқан кезде, Спартак өзіне Брунниядан қашып келген он бір мың құлдан тағы да екі легион ұйымдастырып, оларды соғыс өнеріне үйрете берді. Сонымен қатар, ол Красстың құрған қақпанынан қалай шығып кетудің де қамын ойластырды.

— Спартак-ау,— деді Арторикс он екі күн өткен соң,— дұшпан бізді торға түсіргенін көрмеймісің?

— Сен солай деп ойлаймайсың?

— Мен олардың жасап бітіруге айналған дуалын көріп тұрмын, бұған қарағанда, қақпанға түскен-ақ шығармыз деп ойлаймын.

— Везувийде де Клодий Глабр байғұс мені қақпанға түсірдім-ақ деген болатын.

— Бірақ он күннен соң біздің азық-түлігіміз де таусылады ғой.

— Кімнің дейсің?

— Біздің.

— Қайдағы?

— Осындағы.

— А!.. Енді он күннен кейін біздің бұл арада болатынымызды қайдан білдің, қарағым Арторикс-ау?

Арторикс мұндай асқан көріпкел қолбасыға кеңес бермек болғаны үшін өзі де ұялып, үндемей төмен қарады; жігіттің ұялғанын сезіп риза болған Спартак, оны достық шыраймен арқаға қағып:

— Арторикс, біздің азық-түліктің жайын айтып мені сақтандырғанын теріс емес, бірақ қорықпа, біз Крассты сол зәулім дуалының алдында аузын аштырып ақмақ етіп кетеміз,—деді.

— Алайда, Красстың ысылған қолбасы екенін де мойындау керек!

— Осы үш жыл бойы бізге қарсы соғысқан қолбасылардың ішіндегі ең тәжрибелісі,— деді де Спартак, сәл кідірістен соң оған қоса мынаны айтты:— Бізді әлі де болса жеңіп ала қоймағанымен...

— Сен тірі тұрғанда жеңіп ала алмайды.

— Беу, Арторикс-ай, менің де атым — адам ғой.

— Жоқ, сен — ақыл-ойсың, сен — күш-қуатсың, сен— абыройсың. «Жарлы-жақбайлардың бақыты, құлдардың азаттығы үшін, езушілік жойылсын!» деген идея сенің басыңа аруақтай орнап, сенімен бірге өмір сүруде. Сенен біздің жолдастардың ішіндегі ең асауларды үйретіп мойытатын құдіретті нұр шалқиды. Сен тірі тұрғанда олар сенің әміріңді екі етпейді және осы уақытқа дейін қандайлық қолдан келмес істер істеп келсе, бұдан былай да, сондай істер істейді. Сен тірі тұрғанда, олар күніне отыз миль жер жүруге, не түрлі қиыншылықтарға шыдап, төзуге, арыстанша алыса беруге әзір. Біздің сорымызға, егер сен жазым болсаң, онда сенімен бірге біздің туымыз да жығылады, сөйтіп бас-аяғы жиырма күннің ішінде соғыс біздің түп-түгел қырылуымызбен тынады... Түпкілікті жеңіске жетуіміз үшін тек құдай сенің жанына жамандық бермесін!

Дәл осы сәтте, Спартакқа центурион жетіп келіп, рим лагерінен қашып шыққан үш мың сақпаншы: долматтар мен иллириялықтар претор қақпасы алдына келіп тұрғанын, олар бізді бауырларымыздың қатарына ал, деп сұрайтынын хабарлады.

Спартак үш мың адам қашқынның бұл өтінішіне аз уақыт ой жіберді. Осыдан соң олардың адалдығына шүбәленді немесе өз солдаттарына жаман тағлым бермейін деді ме, лагерь қақпасы алдына келді де, қашқындарға:

— Өз туын тастап кету — сөгуге тұрарлық және шын жауынгердің бойына мін боларлық іс; қашқындарды қанат астына алып, жау жасағынан шығып келгендерді өз қатарына алу адал қолбасыға лайық іс еместігімен бірге, ол өз туына және ісіне опасыздық істеушілерді қатарына алмақ болған солдаттарға жаман өнеге беретіні жөнінен аса қауіпті де іс,— деді.

Сонымен Спартак оларды қабылдамай қойды.

Осы оқиғадан соң жеті күн өткеннен кейіп, кешке жақын декандар мен центуриондар гладиаторлардың шатырларын аралады. Олар жауынгерлерге Спартактың дабыл күтпей-ақ, ешбір дыбыс шығармастан қос-қолаңды жинау жөніндегі бұйрығын жеткізді.

Бұл екі ортада атты әскерлер, басшының жарлығы бойынша, көптеген мөлшерде салдаулар мен ағаштар кесіп, оларды түн ішінде артып әкелу үшін жапсардағы орманға аттанып кеткен-ді.

Ымырт жабыла, Спартак лагерьдің нақ ортасынан лаулатып от жағуды бұйырды. Осыдан соң, екі күндей толассыз жауып тұрған қарлы-жаңбырды бетке ұстап, түн ішінде Красс қазған ордың әлі де болса дуал тұрғызылмаған кетік жеріне қарай беталды. Сол арада ол аттылар дайындаған барлық салдаулар мен шырпыларды opғa тастаттырып, оның үстінен алты мың легионер күні бұрын әзірлеп қойған алты мың қап топырақты төсетті.

Оқпыны кең op осылайша толтырылған соң, ол легиондарына осы көпір арқылы ептеп өтіп, төпеп жауып тұрған қарлы жаңбырға қарамастан Каулонияға дейін, әрі қарай іркілмей тарта беруді тапсырды.

Спартактың өзі атты әскерін алып, жау лагеріне жақын жердегі орманға бекініп қала берді. Келесі күні түсте ол, Красстың сол маңайдан азық-түлік алып қайтуға шыққан екі легионына шабуыл жасап, төрт мыңнан аса римлянді жарты сағатта ұйпап салды да, Каулонияға қарай тартып отырды.

— Тамұқтың барлық құдайларына тоба! —деп күйінді Красс, болған оқиғаны есіткенде.— Бұл неткен жан? Мен оны темір торға түсірсем, ол жылысып шығып кетеді; мен оны талқандасам, жаңадан әскерлер құрап алады да, маған бұрынғыдан да бетер үдей шабуылдайды; мен соғыс аяқталуға айналды деп хабарласам, ол соғыс отын одан әрі тұтата түседі! Барлық аруақтарға аян! Бұл нағыз дию екен! Сағат сайын қан ұрттамаса отыра алмайтын вампир болды! Бұл кезіккенді қансыратпай кетпес нағыз сиқырлы сырттан екен.

— Жоқ, ол нағыз ұлы қолбасы! — деді, тәртіпке кемдігі, төзімділігі мен ерлігі арқасында Красстың контуберналийі болып жоғарылатылған жас Катон.

Ашумен өзін-өзі ұмытқан Марк Лициний жас жігітке ақшия қараған еді, бірақ сабасына түсіп:

— Зады, сенің осың дұрыс та болар, өжет ұлан, - деді.

— Егер өжеттіктің белгісі әрқашан шындықты aйту екені рас болса, онда Персей де, Язон да, Диомед те, тіпті жер басқан бірде-бір жан нақ маған тең келе алмас, - деді Катон масаттанып.

Красс үндемеді, Скрофа, Квинт, Муммий және басқа әскербасылар да жақ жазған жоқ... Бәрі де ауыр ойға кеткен.

Бір мезетте Красс өз ойын дабыралай баяндағандай, сөйлеп қоя берді: біз оның соңына қаншалық түскенмен жете алмаймыз, ол адамша емес, тазыша немесе бұғыша жүйіткиді! Ал, енді ол сексен мың солдатымен Pим шапса қайтті? О, тәңірі! Бұл үш ұйқтасақ ойда бар ма еді! Неткен қауіп десеңші оған бөгет жасау үшін не істеу керек? Қайттік енді?

Әскербасылардың бәрі де Крассқа соғыстың бұрынғыдан да күшейіп, қауіпті бола бастағанын жасырмай, Сенатқа хабарлау дұрыс болатынын және бұл соғысты аяқтау үшін Спартакқа қарсы Красстың армиясына қоса Римге қайтып келе жатқан Кней Помпейдің және Луиий Лициний Лукуллдың армиялары жіберілуін сұрау қажет екенін айтты. Әр қайсысында жүз мыңнан адамы бар және республикадағы ең білікті қолбасылар басқарған үш бірдей армия қамап алған күнде, Спартак санаулы күннің ішінде-ақ тып-типыл болады; бұл масқаралық сонда ғана аяқталады.

Бұл жағдайларды айтып жазу Крассқа жайсыз тиді, бірақ амал қанша, ол Римге осы сарында құрастырылған хат жолдады. Ол қос-қолаңын жықты да, бүкіл әскерін бастап Спартактың соңынан аттанды.

Тау арқылы өтуге бел байлаған фракиялық Каулониядан шығып, үдіре күндіз жүре отырып, Никастр және Поликастр тауларына бет түзеді.

Спартактың әскері Поликастрға жақындап келгенде, ежелден шатақсыз жүрмейтін қансүрек Кай Ганник әуелі Крассты талқандап, содан соң Римге аттану керек деп, аяқ астынан бүлік салып, бес легионды өз жағына шығарып алды. Оған Каст қосылды. Спартактың жасаған қоқанлоқысынан, өсиетінен ешнәрсе шықпады. Бүлікшілер гладиаторлар лагерінен шығып, Спартактан бөлек он мильдей жерге барып орналасты. Бұларды сөзсіз күйреп талқандалуға қимаған Спартак, ақыл сабаларына түсер, қайтып оралар деп күтумен болды; соның салдарынан ол Красстан ұтқан уақытын текке өткізді, жау жақындай түсті.

Дұшпанның жүрісі тым суыт еді. Бірнеше күннің ішінде ол Кай Ганниктің легиондарын Поликастр жанындағы жотада қуып жетіп, оған есін жиғызбай табанда шабуыл жасады. Отыз мың гладиатор зор қайратпен ұрысты, бірақ Спартак тарапынан жедел жәрдем болмағанда, олардың быт-шыты шығып, кескіленіп қалуы сөзсіз еді.

Фракиялық келіп килігісімен-ақ қыза түскен сұрапыл ұрысты тек келіп қалған түн ғана тоқтатты; сонда да екі жақтың қайсысы болсын тоқымдай жерге шегінбеді. Бұл ұрыста гладиаторлар жиырма мың, римляндар — он мың адамынан айрылды.

Дұшпанға қарағанда сан жағынан әлде қайда әлсіз гладиаторлар қолы теріс жайылушыларды да өздеріне қосып алып, сол түні Бизиньянға беталып тартып отырды.

Спартак енді қайтып айрылмай тізе қосу, Красспен ұрыс ашудан әзірше сырғақтап жалтара тұру қажет екеніне Кай Ганник пен Кастың көзін жеткізуге тырысты; ол Крассты жорықтармен, маневрлермен сілесін әбден қатырып барып талқандауды ойлады.

Спартактың сөзінен кейін Каст пен Ганник бірсыпыра ақыл-сабасына түскендей болған еді; олар ешқандай жат ойдан аулақ болуы былай тұрсын, тіпті оны сыйлап, оған сүйсінетіндей; олар тек тәртіптің тежеуіне шыдай алмай, неде болса жаумен шайқасуды аңсады.

Бизиньян жанындағы тау ішінде үш күндей бекініп жатып алған Спартак, бір дауылды түні шатқалаң соқпақпен тағы да ың-шыңсыз жылысып, Красстан жасырынып Кларомонтаға тартып отырды.

Красс гладиаторларды сегіз күннен соң қуып жетіп, тау басына шатыр тіккен Спартакты тағы да қамап алу үшін қолайлы тұрғыға келіп орналасты. Бұл арада Ганник пен Каст тағы да Спартактан бөлініп шығып, өздерінің екі легионын Спартактың лагерінен алты мильдей жерге апарып қондырды.

Красс екі күндей жер жағдайымен және дұшпанның тұрғысымен танысты. Үшінші күні түнде легиондардың біріне орманды жотаға барып бекініп, сол арадан Ганник пен Кастың ту сыртынан түре тиісуді тапсырды, ал бұл мезетте Скрофа үш легионмен қарсы алдынан тіке шабуыл жасауға тиіс болды. Красс бұл он екі мың гладиаторды, Спартак жәрдемге келіп үлгірмей тұрып, бір сағаттың ішінде талқандап, содан соң Спартактың өзіне ауыз салмақ еді.

Поликастр жанындағы ұрыстарда болған шығыннан кейін гладиаторлар қолында жетпіс мыңдай ғана адам қалған-ды. Ганниктің легиондарын жойғаннан кейін, онда елу сегіз мыңдай адам қалады. Сондықтан оларды Красс өзінің тоқсан мың адамымен қоршап қамап аламын деп сенді.

Тоспаға жіберілген легионды бастаған Ливий Мамерк өз солдаттарын көрсетілген жотаға аса еппен әкелген еді: Ганник пен Каст оны сезбей де қалды; қарудың күнге шағылысуымен өздерін дұшпан көріп қалмасын деген Мамерк, солдаттарына дулығалары мен сауыттарын жапырақпен жауып алуды бұйырды.

Мамерк дұшпанға өзі шабуыл жасамақ болған еді, бірақ кенеттен тап болған оқиға римляндердің жоспарын бұзып жіберді. Сол жотаның етегінде Юпитердің кішкентай шеркеуі бар еді. Шеркеу иесіз болатын. Мұны білген Мирца құдайларға құрбандық шалмақ болды.

Ағасын қадірлеп сыйлайтын, ол үшін минут сайын уайым жеумен жүрген Мирца, құдайлардан Спартакқа жәрдем тілеп, құдайы беруді қаза жібермейтін-ді.

Сол күні Мирца жанына сенімді Цетулін ертіп алып, құдіреті күшті құдайға құрбандыққа шалу үшін бір ақ лақты жетелеп Юпитердің шеркеуіне беттеп келе жатты.

Мирца күмбезге таянып келгенде, жотаның арғы бетінде жүресінен отырған және көгалға аунасып жатқан Рим солдаттарын көрді. Ешбір сыбыс білдірместен жалт бұрылды да, ол тоспада отырғандар туралы хабар беру үшін Ганник пен Кастың лагеріне келіп жетті; содан соң бұл туралы күңі екеуі Спартакты хабарландыруға ұмтылды.

Кай Ганник түске таман өз легиондарын қостарынан шығарып ала сала-ақ, тоспада жатқандарға тап берді.

Бұл сияқты тұтқиыл шабуылды ерлікпен қарсы алған Мамерк, сол сағатында-ақ Красстан жәрдем сұрата кісі шаптырды.

Көп кешікпей ұрыс болып жатқан жерге өздерінің бүкіл әскерлерін бастап Красс та, Спартак та үйдек-түйдек келіп жетті. Бұрын-соңды болып көрмеген сұрапыл ұрыс басталып кете барды.

Ұрыстың тоқтауына тек түн қараңғылығы ғана себеп болды. Римляндерден он бір мыңнан аса, ал гладиатордан он екі мың үш жүз адам қырылды, бұлардың ішінде үш бірдей легион бастықтары — Ганник, Каст және Индутиомар да өліп кетті.

Ұрыстан соң төрт сағат өтісімен Спартак, өз адамдарын жиып жіберді де қалың орман, терең жықпылдар арқылы жалғызаяқ жолдармен Петелин тауына қарай тартты.

Майдан даласының қожасы болып қалған Красс, өлген римляндердің сүйегін өртеуді бұйырды, ол осы ұрыста қаза тапқан он екі мың үш жүз гладиатордың арасында екі-ақ адамның ту сыртынан жараланып, ал қалғандарының бәрі де жауға қарсы бетпе-бет қасқиған күйі өлгенін көріп қайран қалды.

Осы ұрыстан кейін, Красс Сенаттан Помпей мен Лукуллды көмекке жіберуді сұрап бұдан бұрын хат жазғанына өлердей өкінді; гладиаторды әбден қалжыратқан осының еңбегі еді, ендігі жерде соғысты аяқтап, жеңіске ие болу абройына басқа қолбасылар ие болып кеткелі тұр. Сондықтан ол көтерілісшілерді Лукулл Италияға қайтып келмей тұрып бәрінен бұрын өз әскерімен Римге келіп түскен Помпей, Луканияға аттанып шықпай тұрып, біржолата жайғауға бел байлады.

Ол Скрофаны алпыс мың адамның бастығы етіп тағайындады да, оған Спартакқа тыныс алдырмай соңына түсіп қуа беруді бұйырды, ал өзі қалған әскерлерін алып Фурияға, одан Потенцияға бармақ болды, сонымен бірге армияма келгендерге мол сыйлық беремін деп жар сала жан-жаққа кісі шаптырды.

Скрофа шамасы келгенше Спартактың шегіну жолын қиындатып тықсыра түсті, оның тосқауылымен жиі түйісіп қалып, аз да болса табысқа ие болып отырды, гладиаторлардың шағын топтарын тұтқынға алып, оларды жол бойы ағаштарға асты.

Кларомонттан шыққан соң, Спартак жотаны орағыта айналып, Гераклеяға бет түзеді.

Бірақ, Казуентустың жағасына келгенде, ол жақында болып өткен жауынмен көтерілген өзен суының ағыны күшейіп кеткенін көрді. Өзен өткел бермеді. Нақ осы сәтте, қуып жеткен римляндердің атты әскері гладиаторлар сапының ең соңынан түре тиісті.

Спартак қатты ашуланды. Легиондарын жасандырып жіберіп, бұл ұрыста не жеңу, не түгел қырылып тыну керек екенін, өйткені арттарында өткел бермес өзен жатқанын айтты.

Гладиатордың тегеуіріні тым қатты болғандықтан римляндер екі сағат ішінде быт-шыт боп қайта қашты, гладиаторлар дұшпанды соңынан түре қуып, он мыңнан аса легионерлерді қырып салды.

Гладиаторлардан бұл ұрыста бас-аяғы сегіз жүздей ғана адам шығын болды. Римляндердің арасында үрейдің күшті болғаны соншалық олар қашқан бойы аңдаусызда Акрадан ағып өтіп, Фурия қаласының қорғанына барып басып бір-ақ тартты...

Скрофаның жеңіліп расуа болғанын естіп, Красс Потенниядан шыға сала Фурияға төпеді, жаңадан адамдар қосылғандықтан оның әскерінің саны отыз сегіз мыңға жеткен еді. Ол Скрофаның солдаттарын жер-жебіріне жете боқтап, енді қайтып қаша қалатын болсаңдар тағы да децимация жазасын қолданамын деп қорқытты.

Скрофамен болған ұрыстан кейін бірнеше күн өткен соң, Римнен шығып келген салт атты үш гладиатор Спартакқа Валерия Мессаланың жазған хатын әкеліп тапсырды.

Спартак сұп-сұр болып кетті, тайдай тулаған жүрек дүрсілін тоқтатайыншы дегендей, оң қолымен кеудесін басты. Ол келген гладиаторларды жайына жіберіп, өз адамдарына оларды күтуді тапсырды да, папирусты жазып, ондағы мынадай сөздерді оқыды.

«ЖЕҢIМПAЗ, ЕРЖҮРЕК СПАРТАКҚА

ВАЛЕРИЯ МЕССАЛА

МЕРЕЙІҢ ҮСТЕМ, ӨМІРІҢ ҰЗАҚ

БОЛУЫН ТІЛЕЙДІ.

Сүйікті Спартагім, ғазиз жанның бүкіл қасиетті қазнасын сарп еткен, ізгілік ісіңді мейрімсіз тағдыр мен рақымы таусылған құдайдың желеп-жебегілері келмеді. Сенің адамға бітпес күш-қайратың, тапқырлығың арқасында азаттық туларың үш жыл бойы жеңіспен желбіреп келгенімен, өзіңе қас тағдыр мен римнің құдіретті күшін сен енді жеңе алмайсын, өйткені саған қарсы шығару үшін Азиядан Лукулл шақырылды және мен осы хатты жазып отырған шақта, Испаниядан қайтып оралған Помпей Великий барлық әскерімен Самниумға аттанғалы жатыр. Спартак менің ауызбен айтып жеткізгісіз, мәңгілік жалынды махаббатым үшін райдан қайтып, өміріңді сақташы, сүйікті жас нәрестеміз Постумия үшін өз басыңды аман алып қалшы, нәтижесіздігі ақиқатқа айналған бұл соғысты сен егеспен жүргізе берсең, ол әкесіз жетім болып қалғаны да.

Спартактың сүйген жары, оған жетесіздік іс істе деп ешуақытта кедес бере алмайды, бермейді және беруге тиіс те емес. Үш жыл бойы Римді қалтыратып, сан рет тамаша жеңістерге ие болумен атыңды өшпес даңққа бөлеген сен, енді қару тастасаң мұның жауларын алдында қорқып тізе бүккендік емес, қолдан келмес, жазмыш тағдыр алдында райдан қайтқандық болады. Тағдыр жазуына қарсы тұруға өшпенденің күші жеткен емес, онымен тайталаста тарих білетін аты шулы ең құдіретті деген адамдардың бәрінің де — Кир мен Пиррдің, Ксеркс пен Ганнибалдың да қанаттары қайрылған болатын.

Помпей соғыс майданына шықпай тұрып, Крассқа беріл. Сені жеңгендік даңқын өзінің бақталасына бергісі келмей, ол сен үшін құрметті шарттарға көнуі ықтимал.

Ендігі жерде іске асудан қалған бұл әрекетті таста, менің Тускуландағы виллама кел де жатып ал, онда сені нағыз кіршіксіз таза, нағыз нәзік, нағыз жалынды, айнымас адал махаббат күтуде; онда сен пенде көзінен таса, сүйікті ер және әке болып, шексіз қуаныш құшағында шаттық өмір сүресін.

О, Спартак, Спартагім, сор маңдай әйел, ғарып ана саған құлдық ұрып жалынады; тыңдашы, Спартак, қызың, сорлы болған қызың, менімен бірге аяғыңа бас ұрып тізеңді құшақтайды, жасын төгіп, қолыңды аймалап сүйеді, біз үшін бүкіл ғаламның барлық қазнасынан да қадырлы, қымбатты өміріңді сақта деп жалынады.

Осы сөздерді хат жүзіне түсіре отырып, қолдарым қалтырап, жасқа булығып барамын, папирусқа тамтылаған ыстық жас жазғанымның талай жерін өшіріп жатыр.

О, Спартак, кішкентай бөбегіңді ая, сен жазым болсаң, санаменен сарғайып, қайғы-құсамен өлім құшағына енетін, дәрменсіз, бақытсыз мен сорлыны ая...

О, Спартак, өзіңді жан-тәнімен сүйген, ұлы құдайлардан да артық көріп табынған, қадір тұтқан жанды аямаспысың! О, Спартак, ая мені!..

Валерия»

Спартак хатты оқи отырып, жасын төгумен болды. Оның бетін жуа тарамдалып аққан жас папирусқа сорғалап ондағы Валерияның төккен көз жасымен араласты. Оқып шыққан соң, папирусты ерніне басып, ол үсті-үстіне сүйе берді. Бұдан әрі оның қолдары сылқ түсіп кетті, жұдырықтарын тас түйіп, жас толы көздерін жерге қадай, ыстық лебізді және құсалы ой теңізіне малтып ұзақ тұрды.

Бұл кезде оның ойы шарықтап, қай тұста жүргенін кім білсін... Сол сәтте, көз алдында қандай нәзік бейненің тұрғанын кім білсін? Сол кезде қандайлық бір сүйкімді сезімнен ләззат алғанын кім білсін?..

Кенеттен ол өзіне-өзі келіп, жасын сүртті, папирусты тағы да бір құшырлана сүйді де, бүктеп-бүктеп омырауына тықты; осыдан соң сауыты мен дулығасын киіп, семсерін асынып, қалқанын қолына алды да, контуберналийге атымды әкел және қасыма еретін бір топ атты әскер әзірле деп тапсырма берді.

Ширек сағаттан кейін, ол Граникпен біраз сөйлесті де, үш жүз атты әскер ертіп алып, желе жортып кете барды.

Спартак аттанып кеткеннен кейін бірнеше минуттан соң, қасында Арторикс бар Мирца оның шатырына келді.

Жас жігіт Мирцаға маған жар болудан сені жасқандырушы сырдың бетін аш деп жалынып жігі-жаппар болды.

— Менің тағатым таусылды, мен енді бұлайша өмір сүре алмаймын! Илан маған, Мирца,— деді галл,— бұл махаббат та, бұл құштарлық та жан төзерлік шектен асты: бүкіл ой-сезімімді билеп меңдеткен, жанымның әміршісі, үлкен махаббат болып алды. Егер сен жөніндегі тайталасымның кім екенін, менімен қосылуына бөгет жасаушының кім екенін білсем, бәлки... кім біледі?.. Ондайлық қолдан келмес іске көзімді жеткізуіме, сөйтіп дәрменсіздікке мойындай, тағдырдың өзімді қарғағандығына мойын ұсынуыма тура келер де. Бірақ сенің сүйетініңді біле тұра, өздігімнен тәтті ләззаттан бастартып, мойып, үндемей қалай қоярмын.

Жігіт сөзіне сай-сүйегі сырқыраған байғұс Мирца ауызбен айтып жеткізгісіз қайғыға шомды.

— Арторикс,— деді қыз жасқа булығып, жаншылған үнмен,— Арторикс, сенен құдай үшін жалынып сұраймын, Спартакты жақсы көретінің рас болса, енді мені қинама, менен ешнәрсе тілеме! Мені қандайлық қинағандығыңды түсініп, қандай азапқа душар еткеніңді көрер болсаң, сен менен ол жайды сұрамас та едің.

— Тыңдашы мені, Мирца,— деді құштарлықпен өзін-өзін ұмытқан галл,— мен мұндай үмітсіздік күйде бұдан әрі тіршілік ете алмаймын. Егер бұл сырды ашпас болсаң, маған өлуден басқа жол қалған жоқ, бұл сияқты шектен асқан азапқа төзе алар менде дәрмен жоқ! Осыдан сенің көз алдыңда өзімді-өзім табанда жайғамасам, нақ осы сағаттан қалмай Спартакқа құдіретті Таранный найзағайы түссін!

Арторикс беліндегі қанжарын қынабынан суырып алып, өзін дәл жүректен салып қалуға оқтана берді.

— Апырай, тоқташы... құдай үшін, тоқташы!..— деді Мирца Арторикске жалына, қолын созып.— Жоқ!.. өлтірме, өзіңді!.. Сенің алдыңда... мен-ақ масқара болайын... сенің өліміңді көргенше, мен-ақ жексұрын атанайын... Арторикс, мен сендік бола алмаймын, өйткені ондай атқа лайық емеспін...

Зар еңіреп қоя берген қыз қолмен бетін басып, жасқа булыға сөз аяғын сабақтай түсті:

— Әйел жанын қорлаушы біреудің... күңі болып... соның таяғы, дүресі астында... мен зорлықпен саудаға түскенмін.

Сәл тоқтай қалған ол, естілер-естілмес үнмен, тағы да.

— Мен куртизанка болғанмын!— деді.

Ол екі қолымен бетін басып, тағы да ағыл-тегіл болып жылай берді.

Арторикстің көздерінен ашу оты лау ете қалды. Қанжар ұстаған қолын көкке көтере, долы дауыспен:

— Адамдықтан безіп, адам тәнін саудаға салушы құлдыққа лағнат! Құлдыққа лағнат! Адамдағы тас бауырлыққа лағнат!— деп ақырды.

Бұдан соң ол, Мирцаның аяғына бас ұрып, қолынан сүйе, шын қалтқысыз махаббат сезімімен:

— Жыламашы, сүйгенім, жылама! Несі бар? Сенің пәк жан екеніңе ол нұқсан келтіре алмақ па екен? Римляндер варварлығының құрбандығы болған жазықсыз жан, ол көз алдымдағы сүйкімді көркіңді жасыра алар ма? Олар сенің тәніңді қорласа да, жаныңның кіршіксіз тазалығына дақ түсіре алған жоқ!—деді.

— О, өзімнен өзім безіп, бұғайыншы!— деді қыз қолымен бетін қайта басып.— Сенің көз алдыңнан алыс кетейінші, оған менде төтеп берер хал жоқ...— Ол жүгіре басып, шатыр төріне барды да, Цетулдың қолына асыла сұлық құлай кетті.

Арторикс одан сүйіспенді көз жанарын аудармастан біраз қарап тұрды да, сонан соң мауқы басылғандай күрсіне түсіп, шатырдан шықты. Мирцаға қолдан келместей болып көрінген кедергі мұның ойынша, нақ сондай болып шықпады.

Келесі күні таңертең ертемен Оппидиумда лагерь ашып алып жатқан Крассқа Спартактың жіберген елшісі жазу тақтасын әкеп тапсырды. Тақтадағы жазу грек тілінде еді, Красс ондағы мынадай сөздерді оқып шықты:

«ИМПЕРАТОР МАРК ЛИЦИНИЙ

КРАССҚА СПАРТАКТАН СӘЛЕМ

Мен сенімен сөйлесуім керек. Сенің де және менің де лагерімізден он мильдей жерде, Оппидиумнан Сильвийге баратын жолдың үстінде, Венузия патрицийі Тит Оссилийдің кішкентай вилласы бар. Мен үш жүз кісілік атты әскермен сол вилладамын. Сен қасыңа шамалы адамдар ертіп, сол араға келмес пе екенсің. Мен мұнда ақ ниетпен келдім және қай жағынан болсын, сенің ар-инабатыңа сенулімін.

Спартак».

Гладиатордың ұсынысын Красс дереу қабыл алды да, елшіге айтылмыш жерде төрт сағаттан соң боламын; Спартак менің инабатыма қандай сенсе, оған менің де сондай сенетінімді жеткіз, деп тапсырды...

Үш сағат жарымнан кейін, шаңқай түске таяған кезде, Красс бір топ аттыларымен Тит Оссилийдің вилласына келіп жетті.

Вилланың қақпасы алдында оны Спартакқа еріп келген Мамилий, центурион және отрядтың он декурионы қарсы алды.

Ол түрліше құрмет белгілерімен сарайдың ауызғы бөлмесінен атриум мен коридор арқылы суреттер қойылған кішкентай бөлмеге әкелінді. Онда отырған Спартак, келе жатқандардың түсірін естіп, оларды есік алдында қарсы алды, өз адамдарына шыға тұруды ишараттап, оң қолын аузына тақап:

— Сәлем саған, даңқты Марк Красс!— деп сәлем берді.

Осыны айтты да, римляндердің басшысына жол беpiп, төрге қарай шегіне түсті, анау да залға кіре бере сәлемге орай:

— Есенбісің, ер Спартак!—деді.

Екі қолбасы біріне-бірі назар аударып, үн-түнсіз тұрып қалды.

Гладиатор патрицийдан бойшаң еді; оның қапсағай тұлғасының мінсіз, сонымен қатар сұсты келбетімен салыстырғанда Красстың іркілдеген ет жеңділігі бірден көзге түскендей.

Спартак оның түзу нұсқалы, ашаң келген нағыз римляндік бет-пішінін, қысқа мойнын, жалпақ жаурыны мен тізесінің тұсынан аздап сыртқа тепкен қисық, аяғын көзбен шолып тұрғанда, Красс оның алып тұлғалы денесінің қырбаттығына, әрі ыңғайлы, мінсіз әдемілігіне, кең маңдайы мен жалтылдаған отты көздеріне, ізгі адамдықтың лебі шалқып тұрғандай көрікті жүзіне қызыға қараумен болды.

Бұл адамды алғаш көргенде-ақ Крассты оған таңдана сұқтану сезімі ықтиярсыз билеп әкеткен еді, одан ол көпке дейін арыла алмады.

Алдымен Спартак сөз бастады:

— Красс, сен қалай дейсің, осы соғыс тым созылып кеткен жоқ па?

Римлянин сәл қибыжықтап барып:

— Ия, тым ұзаққа созылып барады,— деді.

— Бұл соғысты аяқтау біздің қолымыздан келмес пе еді, бұған не айтасың? — деп сұрады гладиатор, тағы да. Қабағын жартылай жауып тұрған қоңырқай-шегір көздері кенет жарқ ете қалған Красс бұған іле-шала:

— Сонда қай жолмен демексің? —деп жауап берді.

— Бітім жасап.

— Бітім?—деп дүрсе қоя берді таңырқаған Kpасс.

— Ал, бітім жасауға неге болмайды?

— Неге десең... Неге десең, бітім қай түрде жасалмақ?

— Геркулеске аян!.. Соғысушы екі жақ бітімді ежелден қалай жасап келсе, біз де солай жасаймыз.

— Одоу дерсің?!— деді Красс кекей, езу тартып. Ганнибалмен, Антиохпен, Митридатпен жасасқандай десейші...

— Ал, оның несі бар?—деп сұрады.Спартак, биязы мысқылмен.

— Неге десең...— деді римляндердің қолбасшысы жек көрушілікпен, сонымен бірге қысылып-қымтырыла түсіп,— өйткені... сендерді соғысушы жақ деп кім айта алады?

— Біз Рим тирандығына қарсы күресуші көптеген халықтардың одағымыз.

— Кек құдайы Марсқа тәуба!—деп кекеді Красс, қолын иықтан асыра салған алтын танғыштың астығы сұғып тұрып.— Мен сендерді — өзінің заңды қожасына қол көтерген, жексұрын құлдардың сүрең тобы деп ойлап едім.

— Оның рас, бірақ оған мынадай бір түзету қос,— деді Спартак сабырмен,— жоқ, біз — жексұрын емеспіз. Біз — сендердің әділетсіз, заңсыз өктемдіктеріңнің құлы болғанымызбен, жексұрын емеспіз. Бізге қожалық ету праволарының заңдылығы жөніне келетін болсақ, оны ең абзалы, сөз етпей-ақ қойсақ та болар.

— Ұзын сөздің қысқасы,— деді Красс,— Риммен Ганнибал немесе Митридат болып бітім жасағым келеді десейші, сен қандай провинцияларды қалар екенсің? Соғыс шығынына қанша алым талап етесің?

Aшy билеп кеткен Спартактың көздері ұшқын атып қоя берді, егер ол өзін-өзі кілт тежеп ұстап қалмағанда, Крассқа не сияқты жауап берері мағлұм емес еді. Ол аузынан ашулы сөз шығармайын дегендей, сол қолын ерніне төсеп, оң қолымен маңдайын бірер сипап қойды да:

— Мен сенімен айтысайын деп, сөгейін немесе сенен сөгіс естиін деп келгенім жоқ,— деп жауап берді.

— Сонда сенің, көтерілісші құлдармен және гладиаторлармен бітім жаса деген ұсынысың рим халқының аруағын қорлау емес шығар? Бұл сияқты ұсыныстың бойға қорлық екенін түсінбеу үшін Тибр жағасында тумау керек те. Спартак, сен римлянин болуға лайық болғаныңмен сорыңа қарай, олай болып тумағансың құдайға аяны осы! Сондықтан мені қаншалықты кейіткеніңнің ауыр салмағын таразылай да алмайсың.

— Жер жүзінің халықтарын адамнан да гөрі айуанға жақын, жексұрын нәсілдер деумен, маған немесе менің қарулас жолдастарыма болмағанымен, жаратылысқа және құдіреті күшті құдайға тілің тиетінін сенің де түсінуіңе мүмкіндік бермей отырған, латын тегінің сүйегіне біткен тәкаппарлық емес пе екен.

Бөлме іші тағы да тым-тырыс бола қалды.

Бірнеше минуттен соқ, Красс Спартакқа қарап:

— Сен әбден қалжырадың бұдан әрі қарсыласуға шамаң да жоқ, сондықтан бітім тілейсің. Жақсы, қандай шарттар қоясың, айтып көр?

— Менің алпыс мың адамым бар, олардың қайраты мен ерлігін сен де білесің, Рим де біледі... Италияда сендердің бұғауларыңда зар илеген миллиондаған құлдар менің легиондарыма солдат болып қосылып жатыр. Соғыс үш жылға созылып отыр, енді он жылға созылып, ол Римді жалап-жұқтап қоятын өртке айналды. Мен жалықтым, бірақ әлсіз емеспін.

— Серторийді жеңген легиондарын бастап Помпейдің Самниумға келе жатқаны, ал Митридатқа қарсы шайқасқан легиондарымен Лукуллдың бүгін-ертең Брундизиумге келіп түсетіні сенің есіңде жоқ-ау.

— Тіпті Лукулл де келеді екен ғой!—деді Спартак.— Құдайға құлдық. Гладиаторларға Рим қандай құрмет көрсетуде еді! Сол гладиаторларға қарсы мемлекеттің барлық күшін төгуге душар болып отырсаңдар да, олармен бітім туралы сөйлесуге арланады екенсіңдер ғой?

Ол аз кідірістен соң, тағы да:

— Әйтеуір қандай да болса бір бітімге келетіндей ойын болса, сондағы шарттарың қандай? — деді.

Сені және өз қалауың бойынша жүз адамыңды еріктеріңе жібереміз. Басқаларын сөзсіз қолға беріледі; олардың тағдырын Сенат шешеді.

─ Аналар ше...— дей бергенде, Спартактың сөзін Красс бөліп әкетті:

— Немесе сен қажысаң, оларды таста да жайыңа кет. Сонда азаттыққа, азаматтық правоға және біздің әскерлерімізде квесторлық дәрежеге ие боласың. Олар сенің данышпан басшылығыңсыз айтқанша-ақ торғайдай тозады және сегіз күн ішінде түгел талқандалады.

Спартактың түгі сыртына шығып кетті. Қабақтарын тұнжырай түйіп, Крассқа қарай айбарлы пішінмен бір адым ілгері ұмтыла түсті де, өзін-өзі ұстап, ашумен:

— Бұл қаш дегенің ғой? Опасыздық істе дейсің ғой? Бұл шартты қабылдағанша, мен өз жолдастарыммен бірге тізе қосып, қан майданда жан беруді артық деп санаймын,— деді.

Осыны айтып, ол есікке қарай ұмтыла, былай деді:

— Қош сау бол, Марк Красс.

Табалдырыққа жете бере тоқтай қалды да, ол римляндердің басшысына жалт бұрылып:

─ Алғашқы айқаста мен сенімен кездесе алар ма екем? — деді.

— Кездесесің.

— Менімен жекпе-жек шайқасасың ғой?

— Шайқасамын.

— Қош, Красс!

— Қош.

Ол вилланың қорасына шығып атына мінді, қосшыларына соңымнан ер деді де, лагеріне қарай шаба жөнелді.

Спартак лагерьге келе салысымен қос-қолаңды дереу жиюға, сөйтіп Браданустан жүзе-жалдай өтіп, Петелияға бет түзеуге бұйрық берді; онда кешке таман келіп жетті де, лагерь ашты.

Ертеңіне таңертең оның барлаушылары өздері тұтқынға алған римдік бір декурионды алып келді. Бұл әскермен Брундизиумға келіп түскен Лукуллден Крассқа хабар алып бара жатқан адам екен.

Жаудан аман-есен құтыламын деген үміттен Спартак ада-күде күдер үзді. Ендігі қалған бірден-бір ғана жол — жан аямай соғысу, сәті түссе — Крассты жеңіп шығу ғана; оның ендігі тағдыры осыған байланысты.

Сондықтан ол Браданусқа қайтып келіп, оның сол жақ жағалауынан бір мильдей жерден орын тепті. Осыдан бір күн бұрын өзі болып кеткен он жақ жағалауда Красстың қолы тұрды.

Красс түні бойы тасынып, барлық әскерін өзеннің сол жақ қабағына алып өтті де, гладиаторлардың лагеріне екі мильдей-ақ жерге келіп орнады.

Таң сәріден римдік төрт когорта өз лагерін айналдыра ор қазып жатты. Орманға отын ала бара жатқан гладиаторлар оларға батыл шабуыл жасады. Қарулас бауырларының даусын ести сала жақындағы римляндер легионының барлық, жауынгерлері тік көтеріле ұмтылды.

Лагерьдегі гладиаторлар да ұрыс қаруының сатырлаған даусын естіп, ұрыс болып жатқанын көрді де, дереу өз жауынгерлеріне көмек беруге аттанды. Көзді ашып-жұмғанша ұрыс басталды да кетті.

Спартак дәл осы сәтте, Валерияға хат жазған папирусын бүктеп жатыр еді. Ол хатты балауызбен желімдеп, оған медальонның таңбасын басты да, Валерия жіберген үш гладиатордың біреуіне тапсырды:

— Мына хатты өздеріңнің жақсы көретін ханымдарыңа жеткізу сендерге аманат...

— Біз сені де жақсы көреміз,—- деді хатты қолына алған гладиатор, оның сөзін бөліп.

— Бұл ниеттерін үшін рақмет сендерге, мархаббатты бауырлар,— деді Спартак.— Елсізге шығып, елеусіз жалғызаяқ жолмен күні-түні бірдей сақ жүре отырып, осы хатты жеткізе көріңдер. Егер, жазатайым, біреуің әлде неге тап бола кетсең, хатты екінші ал. Қалайда осы хатты оның қолына тигізудің барлық шарасын істеп бағыңдар. Ал, енді тұрмаңдар, жортқанда жолдарың болсын!

Үш гладиатор Спартактың шатырынан шықты, ол бұларды ұзатып салып:

— Декуман қақпасынан шығыңдар...— деді.

Осы кезде ұрыстың дүмпулерін құлағы шалған Спартак не болып жатқанын білейінші деп, жүгіре басып кете барды. Дұшпанмен ең ақтық ұрысқа шығуға бел байлаған Красс та келіп жеткен еді. Қолбасшылардың екеуі де өз легиондарын жауынгерлік сапқа қойды.

Спартак саптарды аралай жүріп, солдаттарға былай деді:

— Бауырлар, бүкіл соғыстың тағдырын осы шайқас шешеді. Брундизиумға келіп түскен Лукулл соңымыздан келе жатыр, Самниумға беттеп келе жатқан Помпей оң жақ бүйірден келіп килігу қаупын туғызуда, ал маңдай алдымызда — Красс тұр. Дәл бүгін не жеңу, не өлу керек. Іле-шала Помпейге тап беру үшін, алдымен Красстың әскерін жою керек немесе римляндерді сан рет жеңген батыр адамдарша ерлікпен өлу керек. Ісіміз ақ, әділ іс, біз өлгенмен ол өлмейді. Қан кешпей жеңіс жоқ, жанкештілік көрсетіп, құрбандықтар бермей ұлы идеялар салтанат құра алмайды. Итшілеген өмірден қасиетті, ерлік өлім артық. Біз өлсек, кейінгі ұрпаққа өз қанымызға боялған кек пен жеңіс мұрасын, азаттық пен теңдіктің туын қалдырамыз! Бауырлар, бір қадам да шегінбеңдер! Ия жеңіс, ия өлім!

Ол осылай деді, осы мезетте төл аты— нумидий текті мақпалдай қара арғымағын алдына әкеп тарта берген еді, ол қылышын суырып алып, атты өкпесінен көрсеткізіп:

— Бүгін маған ат не керек: жеңсем жауымнан таңдап ат мінем, жеңіле қалсам, маған енді қайтып аттың керегі де жоқ,— деді.

Спартактың бұл сөздері мен ісінен гладиаторлар бүгінгі ұрыстың ең ақтық ұрыс болатынын аңғарды; олар басшысын қиқулай құттықтап шабуылға тіленді.

Спартак ұрысқа белгі берді. Кернейлер боздап, дабыл қағылды. Гладиаторлар жауға шапты.

Жаңбыр аралас қар суының таудан құлаған долы тасқыны айналаны селдетіп, жолындағыны бұза-жара қалай кимелесе, гладиаторлар да римляндерге нақ сондай долы екпінмен килікті.

Осындай жіксіз күшті соққының серпініне шыдай алмай, Красс легиондары тайлығып, шегіне берді.

Спартак ең алдыңғы шептің нақ ортасында шайқасып, күш пен ерліктің не кереметін семсер серпінімен көрсетуде. Дұшпан легиондарының қобалжуын байқаған ол, Мамилийге уағдалы дабыл белгісін беруді бұйырды. Сегіз мың аттыларымен жаяу әскердің сыртында тұрған Мамилик, дабылды ести сала, гладиаторлардың сол қанатын ала лап қойды. Оны орағыта екі стадиядай алға озып шыққан соң, өз әскерінің сапын жазып, бетін онға түзей сала, римляндерге аш бүйірден төтелей ұмтылды. Алайда майдан шебін жіті бақылап, тайлыққан легиондарға дем берумен жүрген Красс, жаудың атты әскеріне қарама-қарсы ұмтылу жөнінде Квинтке бұйрық берді. Он бес мың рим атты әскерінің он мыңы айтқанша-ақ қанатын жаза, өте ілкімді қимылдаған еді. Крассты оң жақ топшыдан ұрып, тұтқиылда жәукемдеп тастамақ болған Мамилий, дұшпанның күші басым атты әскеріне тап болып, онымен ұрыс ашуға тиіс болды.

Дәл осы мезетте, Муммий төрт легионды бастап, гладиаторлардың оң қанатын орай ұмтылды. Грамиктың тұрған соңғы екі легионды дереу ұрысқа шығарып, Муммийге қарсы дүрсе қоя берді.

Бұл сұрапыл күресте римляндердің сан жағынан басымдылығы айқын көзге көрінгендей еді. Майданның нақ ортасында гладиаторлармен ұрыс салып жүрген рим легиондары кері шегініп, қашуға ыңғайланғанда, Красстың тұрған соңғы үш легионын алып сонда кетті де қобалжыған әскерлерге орымды босат деп бұйырды. Олар ширек сағаттың ішінде оңға және солға ығысып, жаңадан келген тың когорталарға орын босатқанда, олар Красс пен трибун Мамерктің бастауымен Спартакқа жабыла кетті.

Орталықта бұрынғыдан да бетер табан тірес сұрапыл ұрыс қайта қызды; бұл екі арада рим аттыларының қалған бес мың адамы Мамилийдің атты әскерінің сол жақ қанатын орай, оған ту сырттан келіп тиісті.

Атты әскердің асты-үстіне келіп, ұйпа-тұйпа болды. Оң жақ қанаттың ең шетіндегі Граниктің ұрысқа шеберлігі мен ерлік қимылын ержүрек гладиатордың адам айтқысыз күш жұмсауына қарамастан, бұл қанатты да Муммий орап алды.

Гладиаторларға ендігі дем беруші күш бас сауғалау және жеңіске ие болу үміті емес, ашынған адамдардың жастықты неғұрлым мол ала жатуды, кек қайтаруды аңсауы, жанкештілігі ғана болып қалды.

Гладиаторлардың дұшпан қоршай, тықсырған оң және сол қанаттары бірсыпыра жерге шегініп кетті, тек Спартак және оған таяу Арторикс шексіз ерлікпен ұрыс салып жүрген орталық қана дұшпанға қарсы қимыл жасауда.

Өз легиондарының талқандалғанын көрген Граник, айқастың қалың ортасына барып сүңгіп кетіп, бір трибунды, екі деканды және сегіз бе, он ба солдатты өз қолымен өлтірген еді, жиырма семсер қат-қабат тиген соң әбден қансырап барып жығылды.

Өнебойында жарадан сау жері жоқ оныншы легионның бастығы македониялық Эростен де онымен қатар ерлікпен жан берді.

Талқандалған Мамилий отрядының аттылары өздерінің жауынгер бастығына он оқ бірден тиіп, оның жығылғанын көрді.

Кеш батуға айналды. Бірақ жаралы болып қанға боялған, қалжыраған гладиаторлар жаумен қарсыласуын тоқтатар емес, олар ержүректі адамдарша да емес, ашулы аңдарша жұлқысуға көшкен.

Спартак бір қадам да кері шегінген емес. Қайта ол өзінің мың солдатын бастап, римляндердің алтыншы легионына аш бөрідей тиген еді, өзінің кілең ветерандардан жасақталғанына қарамастан, бұл легион да оның тегеурініне төтеп бере алмады; фракиялық өзі жүрген тұстан ұрыс жүргізуші Крассты үнемі іздеп, шақырумен болды.

Марий мен Сулланың бір топ қырбат жігіттерін бастап трибун Мамерк Спартакқа тап берген еді, айтқанша-ақ оның қолынан өліп тынды.

Майдан даласына түн де түнере түсті, бірақ римляндер біржолата жеңгеніне қарамастан, ұрысты әлі де тоқтата алған жоқ. Қанды қасаптың осы сияқты жаншошырлық көрінісін өзінің буалдыр сәулеге бөлеп ай туды.

Кең алқапта отыз мыңнан аса гладиатор, он сегіз мың римлянин жусап жатты. Қырғын ұрыс аяқталған еді, сегіз сағаттық ұрыста әбден титықтап сілесі қатқан гладиаторлар үркердей-үркердей болып, жақындағы адырларға бас сауғалап кетіп жатты.

Тек бір-ақ жерде ғана қантөгіс ұрыс болып жатыр.

Бұл ұрыс орталықта еді, онда Спартак бастаған мың жауынгер қажымас күшпен сілкілесуде.

— Красс! Қайдасың?..— деп Спартак ауық-ауық қарлыққан дауыспен айқайлаумен жүр.— Сен менімен жекпе-жек шайқасам деп едің ғой... Красс, қайдасың?..

Осыдан екі сағат бұрын Спартак Мирцаны ұрыс басынан аулақ әкетуді тапсырған-ды; оны ботадай боздатып зорға әкеткен.

Арада тағы бір сағат өтті. Қалқаны шұрқ-шұрқ болған Спартак, өзінің ең соңғы екі жолдасының — Вибсальда мен Арторикстің құлап түскенін көрді. Кеудесінен оқ тиіп құлап бара жатқан Арторикс досына:

— Спартак!.. Элизиумда... арасында... кездеселік...'— деп дауыстады.

Жан-жағынан қамаған жеті-сегіз жүз жаудың ортасында жалғыз қалып, өнебойы жараға сыңсыған Спартак, қаһарлы семсерін нажағайдай ойнатып, тап берген-ді баудай түсіріп тураумен жүр. Ақырында он екі қадамдай жерден жіберілген сүңгі сол жақ жамбасынан келіп тиіп, ол ауыр жараланды; тізесін бүгіп отырып қалса да, жауға қалқанын төсей центаврлар қамаған Геркулесше оларды оңды-солды тураудан танбады. Бір мезетте ту сырттан жеті-сегіз сүңгі қатарынан тиіп, құлап түскен оның тек жалғыз ауыз сөзге ғана тілі келді.

— Ва... ле... рия...

Спартактың ұрыс басталғаннан соңғы минутқа дейін, нағыз көкжал батырларша ұрысқанын өз көздерімен көрген римляндер, үн-түн жоқ қайран болған пішінмен оның денесін қоршай қалды.

Өзін тарихтағы ең атақты қолбасшылардың санатына қосуға право беретін барлық дарындылықты — ұлы сезім, өрісті ақыл, қажымас қайрат, қырбат, қабілет, терең толғау осы қасиеттердің бәрін де бір басына жинаған бұл ғажайып адамның өмірі осылайша аяқталды.

Екі сағаттан кейін римляндер шатырларына қайтты, буалдыр ай сәулесіне шомған майдан даласының түнерген тыныштығын тек жаралылардың және жанталасып өліп бара жатқан адамдардың күңіренген үні ғана бұзып тұр.

Осы алқапта жусап жатқан денелерді аралай кезіп, әлдеқандай бір көлеңке жүрді.

Ол жайымен жылыса отырып, майданның өте-мөте ұзақ, қатты ұрыстар болған тұсына жақындап келеді. Тәрізі, жауынгер болуы тиіс: басындағы дулығасы мен бойындағы қару-жарағы ай сәулесіне шағылысып анда-санда жалт-жұлт етіп қояды. Ол Спартак жығылған тұсқа жеткенше ұзақ жүрді. Жауынгер сол араға тоқтады. Бойы аласа болғанымен, денесі сымбатты еді. Гладиаторлардың көсемінің денесіне қашан кездескенше, өлі денелерге еңкейе төніп бірінен соң бірін қараумен болды. Жауынгер өліктің алдына келіп тізерлей отыра кетті де, оның ақшудан басын жерден көтеріп алып, сол арадағы Спартак өлтірген рим центуриондарының бірінің өлігіне сүйеді.

Ай сәулесі гладиатордың жүзіне түсіп тұр. Кішкентай солдат еріндерін жансыз бетке төсеп, егіліп сүйе бастады.

Әлбетте, оқушыларымыздың өздері де жорамалдап отырған болар, бұл жауынгер — Мирца еді. Гладиаторлар біржолата талқандалып болған шақта Мирца Спартактың тапсырған адамдарының қолынан сытылып шығып кетіп, ұрыс даласына қайтып келген-ді. Ол Спартак пен Арториксті тірі көруден күдерін үзген, тек өзіне қымбатты жандардың бетінен ақтық рет бір сүйсем деген үмітпен келген болатын.

— О, Спартак!.. Ағажан! — деп күңіренді қыз әлжуаз үнмен, оның бетінен қайта-қайта сүйіп.— Мен сені мұндай күйде көрем деп пе ем! Тұла бойыңда оймаққа құрам сау жер қалсашы... Сыңсыған жара мынау!.. Қай қаншама аққан!..

Қыз тына қалды. Осынау өліктер дүниесі өңірінен естіліп тұрған күңіренулердің бәрінен де гөрі айқын және таныс бір үн оның құлағына шалынғандай болды.

Қыз табан аудармастан, Спартактың жансыз қалған бетінен сүйе берді.

Ыңырсыған үн тағы да естілді, бұл жолы одан әлдеқандай бір сөз сарынын аңдауға болғандай.

Ол өзіне өзі келе, құлағын түріп еді, әліп бара жатқан адам даусы созалаңдап барып, мұның атын атады.

Қыз ұшып түрегелді. Өнебойы тітіреп кетті. Қыз маңдайынан мұздай тер шып ете қалды. Кездері шарасынан шыға шатынап, не айтып тұрғанын сезбестен, өзін әлдекім тыңдап тұрғандай, даусын шығара:

— Құдай үшін!.. Кімсің!.. Мені шақырған кім?..— деп сұрады.

— Мирца!.. О, Мирца, қайдасын!..— деді бұл жолы, өлімші жан, ап-анық.

— Бұл не ғажап? — деп дауыстап жіберді қыз, тұтқиыл қуанышпен.— Өңім бе, түсім бе? Арторикс?..

Жолшыбай өліктерге сүріне-қабына, ол өң жоқ, сұр жоқ, белшелей қанға батып жатқан Арторикстің жанына жетіп келді.

Ажал суық шеңгелін салып, әбден кенеуі кеткен жан бірте-бірте көзін ашты.

Оны құшақтай барып жығылған Мирца бетінен қайта-қайта сүйіп:

— Тірі екенсің ғой... Абзалым, сүйікті Арториксім! Мүмкін сені сақтап алып қалармын... Лебіммен жылытайыншы... Жараларыңды таңайын... Қауіпсіз жерге алып кетейін...— деп дауыстап жіберді.

Бұл сөздер, сүйген жанның жалынды лебі, өлім аузындағы адамның есін жинатқандай болды. Жанары сенуге айналған көздерін ашып, баяу үнмен:

─ Осынша тез?.. Табысып та қалдық па? Демек, біз Элизиумде екеміз ғой... О, менің Мирцам екенсің ғой?.. Элизиум мұншама неге суық?..— деп тіл қатты.

— Жоқ!—деді қыз асқан іңкәрлықпен.— Жоқ! Біз Элизйумда емеспіз, бұл мен, мен—Мирцаң!.. Сен тірісің... өлмейсің... маған тірі қалғанын керек... менің тілегім сол!..

Галл әлжуаз тартқан қолдарымен қызды мойнынан айқара құшақтап:

— Осы айтқандарың шын ба? Мен тірі екемін ғой... өлім аузында... сені сүйіп, шын бақытқа ие болған екем? — деп бану күбірледі.

— Солай, солай, Арторикс... Сен өлуге тиіс емессің... мен сенікімін... бүкіл жан-тәніммен сендікпін.

— О, мен армансыз өлемін! Менің оқыған дұғаларым Гездің құлағына шалынған екен...

Арторикстің үні төмендеп, тілі күрмеле берді, тап болған шексіз қуаныш, сезім толқыны оны әбден меңдеткен еді;

— О, Мирца! — деді қызға, бетінен сүйіп.— Мен өліп бара жатқан сияқтанам...

— Жалғыз кетпе... Тос мені... бірге өлеміз, Элизиумге бірге барамыз.

Көзді ашып-жұмғанша, Арторикстің белінде асулы жатқан қанжарды ала сала, қатуланған қыз, өзін-өзі өндіршектен салып та қалды. Сүйген жігітін қыса құшақтап:

— Сенімен бірге өлемін, иманды пәк жандардың жайына сенімен бірге барамын! — деді қыз.

— Бұл... не еткенің? — деді үзіліп бара жатқан жігіт естілер-естілмес үнмен.

— Сенің тағдырыңа ортақтастығым... сүйген жар...

Мұны айтқанда Мирцаның да тілі орамға әрең келді, өйткені оның күре тамыры шорт қиылып қалған еді; жігітті бұрынғыдан бетер құштарлана құшақтап, ерін оның ерніне апарып жабыстырды, сөйтіп екеуі де ақтық рет осылайша құшақтасып сүйіскен күйі, жан тәсілін берді.

Осы мезетте, өліктер даласын абаймен аралай отырып, Спартак жығылған жерге екі гладиатор келді. Олар Спартактың өлі денесін кебіндеп орап алып, кете барды.

Бұларды жол жиегінен екі мильдей жерде пар егіз жеккен арба күтіп тұрды.

Олар Спартактың сүйегін арбаға салды да, оның үстінен арба жанында жатқан қаптаулы астықтарды үйді.

Арба қозғалып жүре берді, екі солдат оның соңынан аяңдады.

Бұл екі жауынгер Валериянң Тускуландағы үй басқарушысы болып істейтін Либедий қарттың егіз ұлы Ацилий мен Аквилий еді. Жеңген жаудың айуандық қорлауына сөзсіз душар болғалы тұрған көсемнің денесін масқаралатпау үшін, олар оның сүйегін сүйген жарының вилласына әкеле жатты.





ТҮЙIН

Браданус жанында қырғын шайқастан соң, он бес күн өтісімен гладиаторлармен соғыс аяқталды. Тауға сіңіп, бұл кескілестен бас сауғалағанымен басшысыз қалған бірнеше мың адамды бір жағынан Красс, екінші жағынан Помпей қыспаққа алып, бірнеше күннің ішінде құртып тынды; тек алты мыңдай ғана адам тірідей қолға түсіріліп, оларды римляндер Аппий жолының Капуядан Римге дейінгі ұзына бойын қуалай асып кетті.

Браданус жанында қырғын тапқандардың арасынан Спартактың сүйегін іздеп, римляндер текке әуре болды. Оны таба алмай қойды. Бұл жөнінде шындыққа ешбір жанаспайтын әралуан жорамалдар да айтылды.

Бұл тарихты осымен аяқтап, енді оқушыларды осы әңгімеге қатысушы екі адамның жеріне бастап барып, олармен тағы ұшырастыралық.

Төрт жылға жуық уақытқа созылған, онда гладиаторлар өздерінің азаттықты жеңіп алуға, ұлы істер істеуге қабілеті жететінін асқан ерлікпен көрсете білген бұл соғыс осылайша аяқталды.

Браданус жанындағы қырғын соғыстан кейін жиырма екі күн өткен соң бірін-бірі көре алмай күндеп, көтерілісті басу абройын әр қайсысы өзіне балап және консулдыққа таласқан Красс пен Помпей өз армияларымен Римге таяп келген шақта, Валерия ару, қаралы стола киіп, өзінің Тускуландағы вилласының конклавасында отырды.

Мессаланың қызы әбден жүдеген еді, оның жүзінен ізі суымаған ауыр күйіктің белгісі сайрап көрініп тұр. Жас жуған көздері қызарып, ісіп кеткен. Қарлығаштың қанатындай мақпал қара, толқынды қою шаштары мүсінді иығын тарамдала жауып тұр, қарақат көздері мен жүзінде жүректі жегідей жеген ауыр құсаның зілі жатыр. Ол жағын таянып, кішкентай мрамор столдың жанында отыр, оның үстінде грек зергері алтын жалатып қоладан соққан урна тұр.

Екінші қолымен ол папирусты қыса ұстап отыр. Қарақат көздері урнаға қадалған. Жанға батқан зілді қайғы құшағындағы ару әйелді қазір Ниобеямен салыстыруға болғандай еді, ол: «Көріңдерші, менің қайғыма тең қайғы қайда бар!» — дегендей.

Сол столдың жанындағы орындықта, үстінде қаралы киімі бар, аққұбаша келген, сүйкімді Постумия тұр.

Сәби өзінің жауқазындай қолдарымен урнаның оймыштарын, оған қойылған гүлдерді аялап, шешесінің бұлайша үн-түнсіз ұзақ отырғанына ашуланғандай, байсалды көздерімен оның бетіне қарай түседі.

Бір мезетте Валерия есін жиғандай болды, қолындағы хатқа көзі түсіп кетіп, оны тағы да оқуға кірісті..

Бұл хатта мынадай сөздер жазылған еді!

«XОРСЫМБАТТЫ ВАЛЕРИЯ

МЕССАЛАҒА СПАРТАКТАН СӘЛЕМ.

Хорсымбатты Валерия, саған деген махаббат үшін мен Марк Крассқа жолықтым. Бұдан сен үшін және сүйікті Постумиямыз үшін көнген едім, бірақ Сицилияның преторы маған тіршілік пен бостандықты екіжүзді опасыздыққа сатып алуды ұсынды.

Мен бауырларымды сатып, мәңгілік қарғыс арқалағанша, саған қайрымсыз, қызыма рақымсыз болуды артық көрдім.

Бұл хатты сен алған шақта, мен тірі де болмаспын: үлкен және шешуші ұрыс қарсаңында тұрмыз, онда мен өшпес даңқпен жан беремін.

Қасарысқан тағдырдың жазуы осылай.

Қадірлі Валерия, сені өзім душар еткен барлық қайғы-қасіреттер үшін өлер алдымда сенен кешірім сұрауды қажет деп білемін.

Қайратты бол, өмір сүр, маған деген махаббатың үшін, сәби қызымыз үшін тіршілік ет. Өлімге бел байлаған адамның тілегі осы.

Жасқа булығып, тынысым бітіп барады, мені тек бір ғана нәрсе — сенің мәңгілік рухыңды мақшарда құшармын деген үміт қана жұбатуда. Спартагің сені ақтық рет сүйіп, өзінің соңғы сезімін, жүрегінің соңғы тынысын өзіңе жөнелтті».

Хатты оқып болып, Валерия оны ерніне басты да, ағыл-тегіл жылай берді.

— Мама, сен неге жылайсың?—деп сұрады сәби.

— Сорлы балам! — деді Валерия. Постумияның ақшудан бұйра шашын сипап.— Жай жылаймын... Ештеңе емес, мұңаймашы, қарағым!..

Қызын құшақтай алып, маңдайынан қайта-қайта сүйе түсіп, тағы да жасын төкті.

— Саған ешкім тиген жоқ, ал сен жылайсың! —дейді Постумия.— Мен жыласам, жексұрын дейсің. Қазір өзің жексұрын болдың...

— Олай демеші, жаным!—деді азалы әйел қызын баурына тартып, жалындай сүйіп. Сенің сөздерің жаныма қандай бататынын білер ме едің.

— Сенің жылағаның маған да батады.

— Өмірімнің бұдан былайғы бірден-бір жарық сәулесі, сүйкімдісің де, қаталдасың-ay, өзің!

Валерия осыны айтысымен, хатты тағы да бір сүйіп, қойнына тықты дат Постумияға қолын созды. Оны тесте отырғызды да, жасын тыюға тырысып:

— Сен дұрыс айтасың, бөбегім, мен жексұрын болдым... бірақ енді мұны қайталамаймын, әрқашан да жақсы боламын, есі-дертім тек сен ғана боласың. Сен мамаң байғұсты жақсы көресің бе? — деді.

— Әрқашан жақсы көремін, мейлінше, мейлінше жақсы көремін!

Осыдан соң бала анасын құшақтап, сүйе бастады.

Анасының аялауынан босап шыққан сәби урнаны қолымен сипады.

Конклава іші бірсыпыраға дейін жым-жырт болды.

Бір мезгілде Постумия анасынан: - Мама, мынаның ішінде не бар, айтшы? — деп сұрады.

Валерияның көздері жасқа толып кетті, күйініп, жоғары қараған ол:

— О, бейбақ шикі өкпе! —деді.

Сәлден кейін, өксігенін зордан басып, булыққан үнмен:

— Байғұс балам, бұл урнада сенің әкеңнің күл болған денесі жатыр, — деді.

Бұдан соң ол тағы да жылауға басты.

БАСПАДАН

XIX ғасырдың орта шенінде Италияда ұлт-азаттық қозғалысының күшті толқыны белең алды. Италияның прогресшіл адамдары өздерінің туған елін австриялықтардың текпісінен, шеркеулердің шектен асқан өктемдігінен азат ету күресіне бірікті.

Италияның азаттығы, тәуелсіздігі мен тұтастығы жолындағы күресте жас Рафаэлло Джованьоли белсенді роль атқарды. Ол Папа үкіметіне қарсы астыртын қозғалысқа қатысып, сол себепті Римнен кетіп қалуға мәжбүр болды, ал кейінде Папа облысына жорықтар жасағанда Гарибальдидің шын жауынгер серігі болды.

Джованьолидің жазған «Спартак» романы автордың өз көзқарастарының жарқын бейнесі болып табылады.

Ерте заманғы Римде болған құлдардың ерлік көтерілісінің көтерілісшілерге деген соншалық сүйіспеншілікпен баяндауын, онда құл иеленуші Римнің саяси құрылысы мен салтының батыл сыналуын Джованьолидің замандастарының Италияның езушілеріне қарсы күреске шақырушы дабыл деп қарсы алуы өте орынды еді.

Джованьолидің романы кешікпей-ақ жастардың сүйіп оқитын кітабы болып алды және дүниежүзілік әдебиеттің алтын қорына қосылды.

Романның нақ төрінде көтеріліс басшысының азаттық үшін күрес жолына жанын қиған фракиялық Спартактың образы тұр. Ол туралы Маркс Энгельске былай деп жазған еді: «Спартак... бүкіл ерте заманғы тарихтың үздік туған өрені еді. Ұлы генерал (Гарибальди емес), асыл мінезді адам, ерте заманғы пролетариаттың шын мағынасындағы өкілі болды».

Біздің заманға дейінгі 74 жылы гладиаторлардың Капуядағы мектебінен 78 гладиатор қашып шықты. Бұл Спартак әзірлеп, ұйымдастырған көтерілістің басталуы еді. 73 жылға қарай бұл көтеріліс адам айтып жеткізгісіз болып өсіп ұлғайды. Спартактың армиясына келіп қосылушы құлдар саны барған сайын өсе берді, оған там-тұмдап азат және жартылап азат рим шаруалары да ұштасты. Спартак шын талапты қолбасшы және ұйымдастырушы болды.

Іргелі рим әскеріне қарсы оның әрбір шайқасы — гладиаторлардың көсемінің шексіз дарындылығының айғағы. Везувийда болған алғашқы ұрыстардың өзінде-ақ, нашар қаруланған гладиаторлар тапқырлықпен жасалған тактикалық әдіс-айлаға сүйене отырып рим преторы Клодийдің үш мың кісілік әскерін жеңді. Рим легиондарын гладиаторлар әскерінің бұдан кейінгі жердегі талқандап жеңуі құл иеленушілер мемлекетінің астаң-кестеңін шығару қаупын туғызды. Римде үрей басталды. Құлдар Римге төніп келе жатты.

Гладиаторларға қарсы Римнің аты шулы шонжары Марк Красс бастаған қалың қол аттандырылды. Спартактың Сицилияға өтіп алып, онда да көтеріліс туын тіксем деген талабы сәтсіздікке ұшырады.

71 жылы Брундизиум порты жанында көтерілісшілер мен Красс әскерлері арасында шешуші шайқастар болды. Бұл ұрыстарда көтерілістің тағдыры Спартак әскерінің жеңілуімен шешілді.

Бостандыққа ұмтылған құлдардың стихиялық қозғалысын рим халқының басқа топтары қолдамаған еді. Құлдарда түбегейлі істің дәйекті бекем программасы да болған жоқ.

«Құлдар... сан рет көтерілістер жасаған,— дейді Ленин құлдар көтерілісін сыпаттай келіп,— жанжалдар шығарған, азаматтық соғыстар ашқан, бірақ ешқашан да күреске басшылық етуші партиялардың саналы көпшілігін жасай алған жоқ, қандай мақсатты көздейтіндерін де айқын түсіне алмады...»

Көтерілісшілердің жеңілуінің негізгі себебінің өзі де осы болды.

Алайда, өзінің сәтсіздікпен аяқталуына қарамастан Спартак көтерілісі құл иеленуші Рим республикасының құлауына себепші болды, V ғасырда өздерінің «ортақ жауына қарсы бірігіп, Римнің астын-үстіне келтірген» (Сталин) варварлардың міндетін жеңілдетті.





АТТАР МЕН АТАУЛАРҒА ТҮСІНІК

Аболa — еркектің сырт киімі.

Авгурлер — балгерлер мен бақсылар, олар римляндердің сенімі бойынша, құстардың ұшысына және дауысына, жайдың түсіне, құрбандыққа шалынған жануарлардың ішкі сарайына қарап, қандай істің болсын жақсылықпен немесе жаманшылықпен тынарын алдын ала болжап айтатын болған. Римнің билеп-төстеушілері барлық елеулі оқиғалар кезінде де: әскер жорыққа аттанарда, халық жиналысын өткізерде, тағы сол сияқтылар кезінде осы балгерлерге жүгінетін. Олар жаманшылыққа жорыған бірде-бір істі бастамайтын.

Секстийск Аквасы — Рим қолбасысы Марий біздің заманымызға (жыл санауымызға) дейінгі 102 жылы тевтондардың қалың қолын талқандап жеңген жер.

Акведук — су түтігі.

Акрополь — ертедегі грек қаласының биіктетіліп, нығайтылған бөлімі, қала халқы дұшпаннан сасқанда сол араға паналайтын болған.

Александриялық тіл (Александрияға тараған) — еврей және египет тілдері мен шағыс грек тілінің диалектісі. Александрия (біздің заманға дейінгі 331 жылы Египетте Александр Македонский орнатқан қала) бірнеше жүз жылдар бойына (біздің заманға дейінгi III ғасырдан бастап) оқу-білім ордасы болған. Александрияда сол заманда дүние жүзімдегі ең ірі кітапхана болды, Александрияға тұс-тұстан келіп жататын әр елдің көптеген ғалымдары, философтары және жазушылары сол кітапханаға жиналатын болған.

Амфора — су немесе шарап құятын қос құлақты, ұзын мойын құмыра.

Ангустиклава - жіңішке қып-қызыл матамен көмкерілген туника.

Антей — грек аңызы бойынша — алып, жер құдайының баласы. Жерге табаны тиіп тұрғанда, оны ешкім жеңе алмайтын болған, өйткені ол анасы — Жерден қуат алады екен. Геракл онымен көп алысып ақыры жердей көтеріп әкетіп жеңген.

Ұлы Антиох — Сирияның күшті патшасы (біздің заманға дейінгі II ғасырдың бас кезінде болған), ол Европаға да қол салмақ болған, бірақ оны римляндер жеңген.

Дельфа Апполоны — грек пен римляндерше ән, музыка және поззияны қолдаушы, күн мен сәуленің құдайы. Грек ертегілеpi бойынша, Апполон Дельфада (Парнас тауында) шеркеу орнатып, онда муптилер арқылы жұртқа құдайдың әмірін таратушы болған.

Аппий жолы — Римнен Капуяға дейін бapaтын белгілі соғыс жолы, мұны біздің заманға дейін, 332 жылдарда рим цензоры Аппий Клавдий салған. Жолдың өнебойына тақта тастар төселген, оның берік жасалғандығы сондай, кей жерлерінің тастары біздің заманымызға дейін сақталып келді.

Арелата — Галлиядағы қала (бүгінгі Арль).

Асс — Римнің ұсақ күміс ақшасы.

Атриум — Рим үйлерінің орталық бөлімі, оны айналдыра басқа бөлмелер салынады. Атриумда пеш және ата-бабаның суреттері тұрады.

Аттикалық — аттика халқына тән деген мағынада, Аттика (бұрынғы Грециядағы облыс аты, оның басты қаласы Афины болған) ғылымның, философияның және искусствоның өркендеуімен аты шыққан. Ақыл-ой, білім сергектігі, сөзге шешен тапқырлық белгілерін «аттикалық тұздық» деп атау содан қалған.

Аурея — Римнің алтын ақшасы.

Ахерон — гректердің нанымы бойынша, жер астындағы патшалықтың бір өзені, Харон (әзірейіл) өлгендердің жанын сол өзен арқылы алып өтеді.

Ахилл немесе Ахиллес—Гомердің «Илиадасында» сипатталатын Троян соғысының геройы. Ол грек әскербасыларының ішіндегі ең батыры екен. Ахиллдің анасы Фетида құдай баласының денесіне ешнәрсе дарымас үшін оны жер астындағы патшалықтың— Стикс өзені суына шомылдырған екен, сонда Ахиллдің анасы ұстаған өкшесіне қасиетті су тимей қалыпты. Троян қаласы үшін болған қырғын ұрыс кезінде Троян патшасының баласы Парис оны дәл осы жалаңаш өкшесінен атып өлтірген. «Ахиллестің өкшесі» яғни адамның ең нәзік талмау жері деген ұғым осыдан қалған.

Аякс — Троян соғысындағы грек геройы.

Базилика — көлденең колонналармен бірнеше жердей бөліп ұзыннан-ұзақ салынған кең үй. Рим қалаларында базилика биржа, сот, жабық базар сияқтылардың орны болған.

Баллиста—ерте заманда шабуыл кезінде оқ тартып, тас, сүңгі лақтыру үшін қолданылған машина.

Бахус— Вакх деген сөзді қараңыз.

Белен — галлдарша күн құдайы.

Букциндер—Римнің сырнай-сыбызғы аспабы, қазіргі тромбон мәнзелде.

Ваал—Финикия мен Карфагенді мекендеген халықтардың бас құдайы.

Валъкирлер—ертедегі германдықтар аңызы бойынша — Вотанның (Одинның) қыздары, жауынгер періштелер; бұлар ұрыстарды басқарып, құдайының әмірі бойынша жауынгерлерге ажал жеткізіп тұрады.

Вакх (Бахус) — римляндерше, ішкілік пен сауық-сайранның құдайы.

Вампир—халықтың нанымынша, қабырдан шығып кеп ұйқтап жатқан адамдардың қанын соратын аруақ.

Велиттер — жеңіл-желпі қаруланған рим жаяу әскері; олардың бойында садақ және сүңгі ғана болады.

Весталкалар— шаңырақ құдайы Вестаның алты әулиесі.

Бұл құдайдың Форумдағы (Римдегі басты алаң) шеркеуінде өшпес от лаулап тұрады. Әулис әйелдер осы отты үзбеуге міндетті. Бұлар текті тұқымдардан бала күндерінде іріктеліп алынады және өздері құдайға қызмет етуге тиіс, отыз жыл бойы күйеуге шыға алмайды. Бұл шартты бұзғандары қатаң жазаланады: тірідей жерге көміледі.

Ветеран — әскер қатарындағы қызмет мерзімін өтеп шыққан, еңбегі сіңген жауынгер.

Фенрис қасқыр — германдықтардың аңызы бойынша, өліктер дүниесін жайлаған дажал.

Вотан немесе Один — германдықтардың бас құдайы; римляндердің Юпитері сияқты.

Вулкан — римше оттың және ұсталық шеберлігінің құдайы; бұл құдайдың бейнесі қолына балға мен қысқаш ұстап тұрады.

Гай Меммий Гемелл— біздің заманға дейінгі I ғасырда болған рим қайраткері. Қарадан шыққан Гемелл аса білімді ақын және шешен адам болған.

Цизальпия Галлиясы (яғни Альпі тауының бергі беті) — Галлияның Солтүстік Италиядағы бір бөлігі. Ал Галлияның Альпі тауы бөліп тұрған екінші бөлегі — бүгінгі Франция—Трансальпия (Альпінің арғы беті) деп аталатын.

Галлдар — Галияны (Қазіргі Франция мен Солтүстік Италияны) мекендеген халық.

Ганимед — грек-рим мифологиясынша, құдайдың шарапшылары.

Ганнибал (Аннибал) — Қарфагеннің данышпан қолбасшысы (Карфаген — Африкадағы мемлекет, ертеде қазіргі Тунис иен Алжирдің орнында болған). Ол біздің заманға дейінгі 247 жылдан 183 жылға дейін өмір сүрген. Римляндерге қарсы жорық жасаумен аты шыққан. Ол Италияның өз ішінде рим әскерлерін сан рет келістіре жеңген, бірақ Карфагеннен көмек ала алмай Африкаға лажсыз қайтып келген жерінде оны Рим қолбасшысы Сципион Африканский жеңген. Римляндер Ганнибалды қолымызға бер деп талап еткен кезде, ол Азияға қашып барып, Антиох жағына шығып, Римге қарсы күрескен. Антиох жеңілгеннен кейін у ішіп өлген.

Гез немесе Гезус — бағы заманғы галлдардың соғыс құдайы.

Гемония — Авентин тауының Тибрге қарай құлайберіс биік асуы, өлім жазасына кесілгендердің сүйегі осы арамен әкелініп өзенге тоғытылатын.

Геркулес (римше), Геракл (грекше) — грек-рим мифологиясының атақты геройы. Жөргекте жатқан күннің өзінде-ақ, өштескен құдай мұны өлтірмек болып екі бірдей жылан жіберген екен, бұл оның екеуін де уысында қысып өлтіріпті. Өз өмірінде ол он екі ерлік істеген: азулы арыстанды қылқындырып өлтіреді, тоғыз басты жалмауызды жеңеді,жерасты патшалығының жетібасты Цербер төбетін ұрлап әкетеді, алып Антейді жеңеді, тағы басқалар. Гладиаторлар Геркулесті қуатты күш пен ерліктің иесі, өздерінің қолдаушысы деп есептеген.

Горация — Римнің атақты руы. Аңыз бойынша, біздің заманға дейінгі VII ғасырда, Рим өзіне көршілес Альба-Лонга қаласымен соғысқан кезде таласты жекпе-жек сайыспен бітіруге тоқтам болған. Римляндерден ағайынды үш бірдей Горация, ал альбандықтардан — ағайынды үш бірдей Куриация шығады. Горацийдің екеуі өліп, Куриацийдің үшеуі бірдей жараланған кезде, тірі қалған Гораций қаша жөнеліпті. Куриацийлер оны тұра қуады. Гораций қашып келе жатып. Куриацийдің алдымен келіп жеткенін қайрыла бере қылышпен шауып өлтіреді де, қалған екеуін жеке-жеке алысып өлтіреді.

Азаматтық венок — жаңғақтары аралас емен жапырақтарынан жасалады; мұнымен жолдасын аман алып қалумен бірге жауын да өлтірген рим жауынгерлері наградталатын болған.

Гракхи — Тиберий және Кай атты ағайынды екі жігіт, біздің заманға дейінгі II ғасырда болған Римнің белгілі саяси қайраткерлері. Трибун боп тұрған кездерінде ағайынды Гракхилар ауыл және қала кедейлерінің пайдасына: жер беру, астықты арзандату, әскерлік қызмет міндетін жеңілдету сияқты өзгерістер жасамақ болған. Бұл шараларды іске асырам деумен олар өздеріне бектер мен Сенатты өшіктіріп алады. Сол себепті Тиберий 133 жылы өлтіріледі, ал Кай Гракхи 121 жылы өлген.

Он екі таблица — біздің заманға дейінгі 451—450 жылдарда Римде он кісіден (децемвирлер) құрылған комиссия, бұрынғы рим правосының негізі боп қалған заңдарды жасаған. Бұл заңдар он екі қола тақтаға немесе таблицаға жазылып Форумға (Римнің мемлекеттік өмірінің орталығы) қойылған.

Декан немесе декурион — рим әскерлеріндегі әр он жауынгердің бастығы, онбасы.

Диана — ертедегі римляндердің аңшылық құдайы.

Динарий — ертедегі рим күміс ақшасы; 15 ассадан тұрады.

Дионис — ертедегі гректердің ішкілік және сауық-сайран құдайы (римляндерше Вакх немесе Бахус).

Долон — трояндық, шпиондық мақсатпен гректердің Троя жанындағы лагеріне енген жерінде Одиссея мен Диомедтің қолынан өлген.

Ертедегі Рим эрасы (заманы) — римляндер жыл санауды біздің заманнан 753 жыл бұрын, Римнің негізі қаланған шамадан бастап жүргізген.

Иды — римляндарша айдың он үшінші немесе он бесінші күні.

Иллириялықтар — Адриат теңізінің терістік-шығыс жағалау өңірі — Иллирияны мекендеушілер. Біздің жыл санауымызға дейінгі II ғасырда римнің провинциясы болған.

Император — қолбасыға жауды жеңгеннен кейін солдаттар (біздің заманға дейінгі VI ғасырдан бастап) немесе Сенат беретін атақ. Император өзіне халықтың салтанатпен қошемет көрсетуі правосына ие болады. Сенат бұл атақты Цезарьға бүкіл өмір бойына берді. Келе-келе бұл Рим мемлекеті басшысына берілетін ресми атақ болып кетті.

Италиялық соғыстар — Италияның басқа облыстары мен Римнің арасында болған соғыстар; осы соғыстардың арқасында Рим бүкіл Италияны (біздің заманға дейінгі II ғасырда) біріктіріп, өзіне қаратты.

Календа — римляндерше әр айдың алғашқы күнінің аты.

Камилл Марк Фурий — Римнің қолбасшысы және диктаторы. Біздің заманға дейінгі IV ғасырда галлдармен болған соғыста атағы шыққан. Өзінің сіңірген еңбегі үшін сан рет салтанатты даңққа ие болып. Римнің негізін қалаушы екінші адам деген атақ алған.

Капитолий — ерте кездегі Римдегі Капитолий жотасына орнатылған қамал. Юпитердің шеркеуі сонда болған.

Карфаген — Африкадағы финикиялықтар құрған мемлекет.

Ол мемлекет бүгінгі Тунис пен Алжирдің орында болған. Орталық қаласы Карфаген деп аталған, Карфаген Риммен туника соғысы деп аталатып қатты соғыстар жүргізіп, бұл соғыстар Сципион Африканский дейтін рим қолбасшысының біздің заманға дейінгі 146 жылды Карфагенді талқандаумен аяқталған.

Кастор — грек құдайы Зевстің егіз ұлының (Кастор және Поллукс) бірі, бұлардың өзара татулығымен аты шыққан.

Катапульта — ертедегі халықтардың жауға оқ атып, тас лақтыратын, от шашатын машинасы.

Катилина — римнің саяси қайраткері, біздің заманға дейінгі 1 ғасырда өмір сүрген. Консулдар мен Сенатқа қарсы астыртын әрекет жасаумен аты шыққан. Катилина қалың бұқараның көмегімен өкіметті өз қолына алуға талаптанған, римнің байлары мен бектерінен жерді тартып алып, халыққа әпермек болған. Катилинаның бұл әрекетін біздің заманға дейінгі 63 жылы Цицерон ашады. Катилина өзіне қарсы жіберілген әскермен соғыста өледі.

Кіші Катон—(біздің заманға дейінгі 95—96 жылдарда болған)— Үлкен Катонның шөбересі. Юлий Цезарьдің өкіметіне қарсы күресуші республикалық партияда болған. Республикалық әскер жеңілгеннен кейін ол республиканың құлағанын көргісі келмей, өзін өзі өлтірген.

Үлкен Катон (біздің заманға дейінгі 287—149 жылдарда болған)—рим қайраткері, жазушы. Шексіз адалдығымен, ұстамдылығымен аты шыққан адам. Цензор боп тұрған кезінде рим бекзадаларының шектен асқан аса тыраш мінездеріне қарсы күрескен. Карфагеннің қас жауы. Ол өзінің Сенатта сөйлеген сөздерін үнемі: «Карфаген талқандалу керек»— деумен аяқтайды екен.

Квадрантария (Квадрант — мыс ақша дегеннен шыққан) — квадрантқа сатылғыш әйел. Цицеронның айтуынша, өзінің бұзылғандық жүріс-тұрысы үшін рим матроналары Клодияны осылай деп атап кеткен.

Квесторлар — ертедегі Римде болған қызмет адамдары. Олардың біреулері Римде мемлекет қазынасын меңгерген, енді біреулері жорықтар кезінде қолбасшының қасына еріп, әскер қазынасына ие болған.

Квириттер — ерте кездегі Римдегі толық праволы азаматтар осылай аталған («квирит»— Римнің негізін салушы болып саналатын Квирин құдайдың ұрпағы деген ұғымда).

Кибела — Кіші Азияда, Грецияда және Римде барлық жан біткеннің «ұлы анасы» атанған құдай.

Кимврлар — герман нәсілінен шыққан халық, әуелгі кезде Солтүстік теңіздің жағасын мекендеген. Біздің заманға дейінгі 113 жылда алғаш рет Шығыс Альпіге келген (кимврлар римляндерді талқандап Галлияға, Иберияға, Испанияға өткен) барлық жерлерде де римляндермен күрес жүргізіп, өздеріне бауырлас тевтон нәсілдерімен бірге Италияға басып кірген, бірақ сол кезде оларды 101 жылы Марий талқандаған.

Киприда — гректерше махаббат құдайы Афродитаның (римляндерше Венера) екінші аты, бұл ат оның тұрағы деп саналған Кипр аралы атына қарай қойылған.

Кир (біздің заманға дейінгі 558—529 жылдар) — Персияның патшасы. Ертедегі Персия патшалығының негізін салушы. Вавилонды, Мидияны, Лидияны және басқа да кіші азиялық гректердің көптеген мемлекетін бағындырған.

Клепсидра — ерте кезде қолданылған су сағаты; құм сағаты сияқты жасалған.

Клиент — патрон деген сезді қараңыз.

Когорта — рим армиясының бес жүз адамнан құрылатын тобы. Он когорта бір легион болып есептелген.

Комиция — ерте кезде Римде жаңа заңдарды талқылайтын және қызмет адамдарын сайлайтын халық жиылысы.

Конклав — рим матроналарының кітап оқитын және дос-жарандарың қабылдайтын бөлмесі. Әдетте, ол ұйқтайтын бөлменің жанында болады.

Консул — Рим Республикасындағы жоғары дәрежелі қызмет адамы. Әуелгі кездерде, әдетте, тек патрицийлерден бір жыл мерзіммен екі консул сайланатын. Консулдың саяси және әскери әмірі әуелгі кезде патшамен тең болған, бірақ бері келе шектеліп қалған.

Контуберналий — шабарман, қосшы.

Красс Марк Лициний— (біздің заманға дейінгі 115— 53 жылдарда өмір сүрген) римнің саяси қайраткері. Сулланы жақтаған адам, Сулланың тұсында жер аударылғандардың және өлім жазасына кесілгендердің мал-мүлкін талаумен аса зор дәулетке ие болған. 71 жылы ол Спартактың көтерілісін басқан. Екі рет консулдыққа сайланған. 60 жылы Помпеймен және Цезарьмен бірігіп, мемлекет билігін өзара бөлісу мақсатымен триумвират (үш адамның саяси одағы) жасаған. 53 жылы парфяндерге қарсы Азияда жорықта жүріп өлген. Мынадай бір аңыз бар: парфян патшасы Красстың басын кесіп алып, оның көмейіне алтын ерітіп құюды бұйырыпты. «Өмір бойы алтын-алтын деп өтіп ең,— депті ол,— бұл металға енді сен де бір тойшы».

Курия — Римде, патшалар дәуірінен бастап, барлық патрицийлер разрядқа немесе курияға бөлінген: әрбір он ру бір курия деп есептеледі. Римде барлығы отыз курия болған, халық жиылыстарында азаматтар сол өз куриялары бойынша дауыс береді екен және әрбір курия белгілі мөлшерде атты және жаяу әскерлер беруге міндетті болған. Сенаттың мәжілістері болатын үй де курия деп аталып кеткен.

Куруль креслосы — ертедегі римляндердің құрметті орны, онда әуелі патша, одан кейін жоғары дәрежелі қызмет адамдары отыратын.

Ланиста— гдадиаторлардың ұстазы, гладиатор мектебін ұстаушы адам.

Лара — римляндер адам жаны денесімен бірге өлмейді, үй ішінің басқа адамдарының тағдырына қатысып, сол үйде тұрады деп сенген. Осындай өлген ата-бабаның рухын олар лара, мана және пенат деп те (өйткені олар үйдің латынша «Пенетралия» деп аталатын ішкі бөлігінде тұрады.) атайтын. Лара — үй ішінің данышпан қолдаушысы болып есептелген. Үй ішінің тіршілігінде елеулі оқиғалар болған кезде (бала туғанда, үйленгенде, сапарға шыққанда немесе одан қайтқанда) Лараға садақа берілетін болған. Әр үйдің ғана емес, әр жердің де аз Ларасы бар. Мүйістерде лараларға арнаған шеркеулер болатын.

Латиклава — қызғылт таңдайлары бар ақ тога — рим сенаторларының киімі...

Лациум — Орталық Италиядағы латындар мекендеген өңір. Әуелгі кезде Рим Лациум қалаларының бірі болған, бірақ біздің заманға дейінгі IV ғасырда Рим бұл өңірді түгел өзіне қаратқан.

Легион — ерте кездегі рим әскерінің бес-алты мың адамнан құрылған ең ірі тобы. Легион он когортаға бөлінеді.

Ливии Друз—Римнің халық трибуны; ол Гракхтардың шаруаларға жер бөліп беру, астықты арзандату жөніндегі заңдарын қалпына келтіруге талпынған. Сонымен қатар, ол римнің одақтастары рим азаматтары болуға право алсын деп ұсыныс жасаған. Бірақ Сенат қарсы болғандықтан оның реформасы іске аспаған. Друз өзінің бұл ұсынысы Сенатта дауысқа қойылардан бірнеше күн бұрын кісі қолынан өлген.

Ликторлар — Римдегі жоғары дәрежелі қызмет адамдары алдынан жүріп отыратын болған. Бұлар қызмет адамдарының бұйрығы бойынша, қылмыстыларды ұстап жазалайды. Ликторлар қызметінің айрықша белгісі: ішіне балта қосып бұған бір будам шыбық болады екен.

Лукреций Тит Кар — біздің заманға дейінгі I ғасырда өмір сүрген, римнің атақты материалист-ақыны. Ол «Заттардың тегі туралы» деген дастан жазған, ол дастанында философ Эпикурдің ғылымын баяндайды, соның жолын қуады.

Лукулл Лудий Лициний — рим қолбасшысы, біздің заманға дейінгі 1 ғасырда өмір сүрген, Митридат Понтийскиймен сәтті соғыстар жүргізген. Өмірінің соңғы жылын өзінің әсем вилласында өткізіп, онда дүние шашумен, сауық-сайранмен атын шығарған.

Мамертин түрмесі немесе Туллианум — мемлекет алдындағы қылмыстыларға арналған Римдегі түрме.

Манигармор — ертедегі германдықтардың иланымы бойынша, Нифльгеймде (жаһаннамда) күнәқар адамдарды талайтын гректің Цербері сияқты қабаған төбет.

Манипула — рим әскеріндегі ротаның аты. Легион (5—6 мың жауынгері бар) 10 когортаға, ал когорта — 3 манипулаға бөлінетін.

Марий Кай—(біздің заманға дейінгі 156—86 жылдар) — рим қолбасшысы, шаруаның баласы. Марий өзінің әскер ісінде үздік талаптылығы арқасында жай легионерден бастап, жоғары дәрежелі қызметтерге қолы жеткен. Ол Иберияның (Испания) преторы болған. Нумийди патшасы Югургтаны жеңеді. Варварларды — кимбрлар мен тевтондарды талқандайды. Өкіметке таласып, Суллаға қарсы күреседі. Италиядан қуылады. Одан қайтып келіп, өзіне қарсы адамдарға білгенін істейді. Жетінші рет консул болып сайланғаннан соң, бірнеше күннен кейін дүние салған.

Mapс—римляндердің соғыс құдайы. Әуелгі кезде көктем құдайы, түліктердің қамқоры болып есептелген; көктемнің алғашқы айы март соның атымен аталған. Марстың құрметіне арналған көктемгі мейрамдар әскери билермен өткізілетін. Ерте кездегі римляндердің аңызы бойынша, Марс Римнің негізін қалаған Ромул мен Реманың әкесі болғандықтан рим халқының арғы атасы деп есептелген. Оның бір аты Квирин — Римнің толық праволы азаматтарының квириттер деп аталуы осыдан қалған.

Марс Гиперборейский — яғни терістіктегі Марс. Фракиялықтардың соғыс құдайы.

Mapс даласы — Тибр өзенінің Римге жақын сол жағалауында жазықтың Марсқа арналған бір бөлегі. Марстың құрметіне арналған ат жарыстары, халық жиылыстары сонда өткізілетін. Марс даласы Римнің ең даңқты қайраткерлерінің зиратына айналған.

Матрона — тұрмысқа шыққан білікті әйел.

Мегера — Эринния, Эвменида немесе Фурия деген мағынада.

Медея — грек мифологиясындағы сиқыршы әйел, көптеген қиссалардың батыры Язонның әйелі. Ері тастап кеткен соң, өз балаларын өзі өлтірген. Оның образы ерте күннің драмалық әдебиетінде сан рет пайдаланылған.

Меркурий — кейбір қиссалар бойынша, өлгендердің жанын жаһаннамға бастап апарушы құдай. Кейінде — сауда мен теңізде жүзу ісінің желеп-жебеуші құдайы.

Меценат — Римнің алғашқы императоры Августың тұсында (біздің заманға дейінгі 1 ғасырда) болған қайраткер, жазушы. Келе-келе Меценаттың аты суретшілер мен ақындардың дәулетті желеп-жебеушісі деген ұғымға ие болып кеткен. Меценат ақы беру арқылы ақындардың творчествосына ықпал жүргізіп, император мен өзін мадақтауға оларды мәжбүр еткен.

Мидгард — ертедегі грек аңызы бойынша, үлкен жылан. Один құдайы оны теңізге тоғытқан. Теңізде ол үлкейіп кетіп бүкіл жерді орап алған. Мидгард тамұқ құдайы деп те есептелген.

Милиция — бұрынғы Рим республикасында тұрақты армия қатарына жатпайтын, тек соғыс кезінде ғана шақырылатын әскерлер осылай аталған.

Мим — ертедегі римляндердің халықтық шағын комедиясы, ол тұрмыстағы әралуан көріністерден алынған. Тұрпайы және бейпіл сықақты, шапалақтасу сияқты алысы аралас ойындардан құралады. «Спартак» хикаясында мимдар деп осы комедияларды ойнаушы-күлдіргі актерлер айтылады.

Минерва—римляндерше (гректерше Афина—Паллада) Юпитердің сүйікті қызы, зеректіктің, ғылымның құдайы, қалалардың жеңімпаз қорғаушысы, ұсақ кәсіптің құдайы.

Минос — гректердің нанымы бойынша, Зевстің баласы, Кипр аралының патшасы, өлгеннен кейін жерасты пашалығының биі болған.

Ұлы Митридат — Понтий және Босфор патшалығының (Қара теңіз жағалауы) патшасы. Біздің заманға дейінгі 1 ғасырда өмір сүрген. Кіші Азия, Кавказды жаулап алған. Ұдайымен 27 жыл Римге қарсы соғысып, ақырында 63 жылы Помпейден жеңілген және өз баласы сатылғаннан кейін семсерге түсіп өлген.

Мом — ертедегі римляндердің нанымы бойынша, күлдіргіштер кейпіндегі комедианттарды қолдаушы құдай.

Муций Сцевола (солақай) — римляндердің аты шулы батыры. Біздің заманға дейінгі 507 жылы Этрусс патшасы Порсена Римді қамаған кезде, Порсенаны өлтіру үшін Муций жаудың жасағына барады, бірақ сол жерде қолға түсіп, патшаның алдына алып келінеді. Өлтіреміз деп қорқытқан кезде, ол өзінің қорықпайтындығын көрсету үшін қолын отқа ұстап, әбден күйгенше шыдайды. Римнің сондай үш жүз жігіті Порсенаны өлтіруге бел байлағанын естіген соң, ол қамауды қойып кері қайтқан.

Нектар — құдайларға өлмес өмір беретін сусын.

Нифмалар — ертедегі гректердің нанымы бойынша, теңізді, өзендерді, көлдерді, таулар мен үңгірлерді мекендеуші — періштелер.

Ниобея немесе Ниоба — гректердің аңызы бойынша, патша ханым. Ниобея әйел құдай Латонаны қу бассың деп сөккен, өйткені Латонаның екі-ақ баласы болыпты да, ал Ниобеяның жеті сұлу қызы және жеті ұлы бар екен. Осы сөзі үшін Латонаның балалары — Аполлон мен Артемида — Ниобеяның өз көзінше оның барлық балаларын садақпен атып өлтірген. Сол себепті, Ниобея қайғыдан тасқа айналыпты.

Нифльгейм — ертедегі германдықтардың нанымы бойынша, тамұқ деген сөз.

Нума Помпилий — Римнің атақты патшасы, оның патшалық құрған дәуірін Рим тарихшылары, біздің заманға дейінгі 715— 672 жылдар деп шамалайды.

Овация — жеңіске ие болғаны үшін қолбасыға көрсетілетін құрмет.

Олигархия — мемлекетті басқару түрі, мұнда өкімет билігі ат төбеліндей ғана адамдардың қолында болады. Олигархиялық билеп-төстеу Сулла диктатурасының тұсында болған, өйткені оны біліктілердің шағын партиясы ғана қолдаған.

Олимп —Балкан түбегіндегі ең биік (2985 метр) тау. Ертедегі гректер оны құдайлардың мекені деп ұққан.

Опцион — центурияның кіші офицері.

Осса және Пелион — Фессалиядағы тау аты.

Остиарий — күзетші.

Палатин, Палатин қырқасы — ертедегі Римнің жеті қырқасының бірі. Аңыз бойынша, Рим қаласының алғашқы үйлері осы қырқаның үстінен салынған. Кейініректе онда рим бекзадаларының үйлері мен сарайлары ғана болған.

Палла — әйелдердің төрт бұрышты жамылғысы, мұны білікті рим әйелдері стола сыртынан жамылатын болған. Палла дененің кеуде жағын әдемі қатармалармен жауып тұрады. Ал жауын-шашын уақыттарда оны басқа да бүркенеді.

Пан — ертедегі гректердің нанымы бойынша, шабындықтық орман мен даланың, мал түліктерінің құдайы. Ол теке сияқты мүйізі, сақалы бар, қолына сыбызғы ұстаған бейнеде болады екен, ал сыбызғы — соның шығарған аспабы делінеді. Ертедегі гректер ормандағы, таудағы адам қорқатын белгісіз үндерді осы Пандыкі деп түсінген. Кенеттен қатты шошуды «үрей» деу осыдан шыққан.

Папирус — жазу жазатын, қағаз сияқты ширатпа қағанақ. Папирус біздің заманнан 2500 жыл бұрын шыққан. Мұның аты папирус деген өсімдіктен алынған, өйткені ол соның сабағынан жасалатын болған. Папирустардың тарақтары бірімен-бірі ұзыннан-ұзақ жалғастырылып, ширатылып жасалады екен.

Парки — ертедегі римляндердің нанымы бойынша, адам өмірін басқаратын үш бірдей әйел құдай. Олардың біреуі адам өмірінің арқауын иіріп, екіншісі жіптердің шатысын жазып, үшіншісі қырқып-мінеп отырады екен дейді. Бұлар қолдарына ұршық және қайшы ұстаған бейнеде болған.

Патриций — ертедегі Римде болған үстем тап. Біздің заманға дейінгі VI ғасырда Рим республикасы құрылған кезде, «патриций» деген сөз қазақша мықты атаның баласы деген мағынада болған.

Патрон — ертедегі Римде болған патрицийлер осылай аталған, толық правосы бар азаматтар осыларға «Спартак» романында Метробий Мома құдайды патроным дейді, себебі ертедегі римляндердің нанымы бойынша, ол комедианттардың қолдаушысы деп есептелген.

Пегас — ертедегі гректерше тұлпардың аты.

Пеплум немесе Пеплос — гректерден римляндерге ауысқан, шапан бейнелес жеңсіз, иығынан түймеленетін әйел желбегейі.

Киликия пираттары - Киликиядан ертеде Кіші Азияда болған тау елінен шыққан теңіз қарақшылары.

Пирр — Эпирдің патшасы 280 және 278 жылдары Геракл мен Аскулум тұсында рим әскерін талқандап, бірақ сонымен бірге оның өз әскері де орасан шығынға ұшырап, әбден тұралап қалған. Сондықтан оның римляндерді бұл жеңуі ешқандай нәтижеге жеткізген жоқ.

Плебейлер – өз басына ерікті болғанымен, саяси өмірге қатыса алмайтын, толық провсыз азаматтар бағы заманғы Римде осылай деп аталған. Патрицийларға қарсы табанды күрес арқасында, плебейлер 3 ғасырда азаматтық тең правоға ие болған.

Плутон, Меркурий, Лорарий — цирк қызметшілері. Лорарий өлген гладиаторлардың денесін қайыс дұзақпен дұзақтап цирк алаңынан алып шығады. Қалған екі қызметші өліктер дүниесінің құдайы Плутонның, өлгендердің жанын кейбір қиссалар бойынша, ол дүниеге бастап апарушы құдай – Меркурийдің кейіптерінде болады.

Поллукс – Кастор деген сөзді қараңыз.

Ұлы Помпей – рим қолбасшысы және мемлекет қайраткері, бәздің заманға дейінгі 1 ғасырда өмір сүрген. Рим консулы болған, Митридат Понтийскиймен соғысқан. Мемлекетті бірлесіп басқару үшін Красспен және Юлий Цезарьмен өкіметке таласып Фарсал жанындағы ұрыста жеңілген соң, Египетке қашып барған, біздің заманға дейінгі 48 жылы сонда өлтірілген.

Помпея – Италиядағы, Неопольге жақын, Везувий жанартауының бөктеріндегі ескі қала, біздің заманға дейінгі 79 жылы жанар тау бұрқанған кезде күл-көсірдің астында қалған, Помпея қаласын ақтару 1748 жылы басталды. Қазіргі уақытта қала толық дерлік аршылып алынған. Ертедегі Рим тұрмысымен танысуға боларлықтай әлеуметтік үй-жайлар, статуялар, қабырғаларға салынған суреттер сақталған. Помпея ертедегі Римнің тамаша музейі.

Понтифик – бас қазірет.

Портик – төбесі жабық галерея, оның төбесін тіреулер ұстап тұрады. Ерте кездегі Греция мен Римде мұндай протиктер сауда алаңының айналасына және бай адамдардың үйлерінің кіреберісіне орнатылатын болған.

Претор – ерте кездегі Римнің консулдан кейінгі, дәрежелі үкімет адамы. Сот міндетінде болған, консул жоқта претор оның орнын басатын.

Преторий – Римнің соғыс лагеріндегі бас қолбасшысының (претордың немесе консулдың) көшпелі шатыры тігіліп, штаб орнатылатын жер.

Префект – бастық. Ерте кездегі римляндер қаланың, облыстың (провинцияның) жеке әскер бөлімінің, мысалы атты әскерлердің бастығын префект деп атаған.

Префикалар – өлген адамды мадақтап жоқтау үшін әдейі жалданатын жоқтаушы әйелдер.

Презерпина – ертедегі римляндерше, жерасты патшалығының патшасы, Плутонның әйелі.

Проскрипция – азаматтарды барлық проваларынан және заңның қорғауынан айрылды деп жариялау. Жұртқа әйгілеу үшін ондай азаматтардың тізімі ілініп қойылатын болған. Ертедегі Римде бұл шара саяси айыпты адамдардың көздерін жойып, мал-мүлкін сыпырып алу үшін қолданылған.

Регул Марк Аттилий – рим қолбасшысы, бірінші туникалық соғыста карфагендіктер қолында тұтқында қалып, сонда өлген.

Родопея – родопалық, басқаша айтқанда, Фракиядағы Родопа аймағынан шыққан әйел.

Ромул мен Рем – егіз туған екі адам, рим аңызы бойынша, Платин қырқасынан қала салған. Кейін Ремді өлтіріп, Ромул бұл жаңа қалаға патша болған, қала соның атымен Рим (латынша Рома) деп аталған. Аңыз бойынша, бұл екеуі қаншық қасқырдың сүтімен ауызданған.

Ростра — ертедегі Рим алаңындағы шешендер мінбесі (бұлай аталатын себебі мінбе coғыста қолға түскен кеме тұмсықтарымен әшекейленген; рострум – кеменің тұмсығы).

Росций — Квинт Росций Галл Цицеронның достарының бірі, актер.

Рудиарий — бостандық, алған гладиатор.

Сабина — орта Италиядағы сабинян руы мекендеген облыс.

Самниттер — бұрынғы Италиядағы Саминум атты таулы жерді мекендеген нәсіл. Римляндермен ұзақ соғысқаннан (самнит соғыстары) кейінгі жерде самниттер оларға біржолата бағынған (біздің заманға дейінгі III ғасыр). Біздің заманға дейінгі I ғасырда Сулланың әскері оларды көтеріліс кезінде мүлдем жойып жіберген.

Сатиралар – ертедегі римляндердің нанымы бойынша, орман мен даланың шала құдайлары, арақ пен сауық-сайранның құдайы Вакхтың серіктері. Бұлар істік мұрын, ешкі мүйізді, ешкі аяқты, ешкі құйрықты, қолдарына сырнай ұстаған бейнеде көрінеді.

Сатурн – ертедегі римляндердің нанымы бойынша, диқаншылық құдайы, өзінің баласы Юпитер оны аспаннан қуып, сонан соң ол Италияға келіп мекендегенде жұртты егіншілікке үйреткен.

Сатурнин Луций Апулей – Марий басқарып тұрған кезде халық партиясының көсемі, рим халқының трибуны болған. Біздің заманға дейінгі 100 жылы ол астық бағасын арзандату туралы халыққа тиімді заңдарды іске асырған. 99 жылы көшеде болған бір шайқаста өліп кетіпті.

Секутор (латынша «тықсырмалаушы») – жалаң семсермен және қалқанмен қаруланған гладиаторлар осылай аталған. Бұған қарсы сайысатын гладиатор – торшы, үш тілді шанышқымен және тормен қаруланды. Торшы дұшпанын торға түсіре алмаса, қашады да, қашады да, секутор оны тықсырып қуа береді.

Сенат – ертедегі Римнің мемлекеттік жоғарғы органы. Оның аты латынша senex – отағасы деген сөзден шыққан, өйткені әуел баста Сенат мүшелігіне егде тартқан патрицийлар сайланатын болған. Алғашқы кезде Сенат 300 адамнан сайланады екен. Юлий Цезарьдің тұсында ол 960 адамға жеткен.

Сервий Туллий – Римнің алтыншы Цезарі (біздің заманға дейінгі IV ғасыр). Римнің мемлекеттік құрылысына өзгеріс енгізген осы болып саналады.

Сессор даласы – Римнің Эсквилин қақпасының арғы беті, масқаралау орны болған жер; айыпты болған құлдар сол арада креске керіліп өлтірілетін.

Сестерций — ерте кездегі рим күміс ақшасы.

Софокл (біздің заманға дейінгі 495—406 жылдар) —гректің ұлы жазушысы; ол жүзден артық трагедия жазған, солардан біздің тұсымызға келіп жеткені жетеу: «Аякс», «Антигона», «Электра». «Эдип-патша», тағы басқалар.

Стабия — Қампаньядағы (Италия) ескі қала, біздің заманға дейінгі 79 жылы Везувий жанар тауы бұрқайған кезде Помпея қаласымен қатар бұзылып қалған.

Стадия — гректердің ұзындық өлшеуі, 125 қадамға тең.

Стикс — ертедегі гректердің нанымы бойынша, жер астындағы өліктер дүниесін жеті орап алып жатқан өзен.

Стоиктер— ерте кездегі гректердің Зенон атты философының ғылымын жақтаушылар. Олардың бұлай аталу себебі, ғылым жөнінде әңгіме жасау үшін портикке (грекше—«стоа») жиналады екен. Стоиктер тіршіліктегі ең басты нәрсе—данышпандық деп санағанда, өмірдегі игіліктерге қызықпаған. Қандай да болсын бақытсыздық пен кемтарлыққа қажымай төтеп берген адамды сипаттаушы «стоикше» деген сөз осыдан қалған.

Стола — қос белдікпен қынаған, қатармалы ұзын киім. Мұны Римнің ерте шыққан әйелдері туника сыртынан киген.

Субурра - ертедегі Римде қаланың жарлы-жақыбайлар мекендеген жері осылай деп аталған.

Сулла Луций Корнелий — Римнің қолбасшысы, біздің заманға дейінгі 138 жылы туған; консул болған. Біздің заманға дейінгі 83 жылы Понтий патшасы Митридатты жеңіп, Италияға қайтып келген. Бір жылға созылған азаматтық қатты соғыстан кейін Римді басып алған, Марийді жақтаушыларды, саяси жағынан өзіне дұшпан адамдарды проскрипция қолдану арқылы қырып-жойып диктатор болған. Ақсүйек бекзадаларға пайдалы бірнеше заңдар шығарып, жүзеге асырған. Біздің заманға дейінгі 79 жылы өкімет билігінен бас тартып, осыдан бір жылдан соң дүние салған.

Үлкен Сципион Африканский — (Публий Корнелий) (біздің заманға дейінгі 257—183 жылдар)— Римнің атақты қолбасшысы; Карфагенмен соғыс ашқан (екінші туникалық соғысы), Иберияны бағындырған, 202 жыл Зама жанында (Африка) Ганнибалдың әскерін талқандаған.

Талант — ерте кездегі салмақ өлшеуінің ең үлкені— 26 килограмға жуық... Ақшаның ең үлкен өлшеуіші де талант деп аталған.

Таран — ертедегі халықтардың қамал қабырғасын бұзатын құралы. Бұл — шынжырға немесе жуан арқанға асылып, ұшына ауыр металл орнатқан бөрене. Қабырғаны бұзбақ болған кезде оны, таранды теңсеп-теңсеп тұрып, салмағымен жіберіп түйеді екен.

Тартар — гректердің нанымы бойынша, күнәлі адамдар азап шегетін жер астындағы зындан.

Тевтондар — ерте кездегі герман руы, біздің заманға дейінгі 102 жылы қолбасы Марий Оңтүстік Европаға (Галлияға) басып кірген кезінде құртып жіберген.

Терма — (грекше — «термос» — жылы деген сөз) — ертедегі гректердің көпшілік моншасы. Бұл моншалар көлемді және салтанатты болған.

Терунций — ұсақ мыс ақша.

Тетрархи — атақ, Рим империясы көлемінде бұл кейбір облыстардың басқарушысына берілетін.

Тетуан — ертедегі галлдардың құдайы.

Тибр—Италиядағы өзен, Рим қаласын қақ жара ағып. Тиррен теңізіне құнды.

Тиест — бір грек аңызы бойынша. Тиест өзінің өгей туысқаны Хризиппті өлтірген.

Тиррен теңізі—Орта теңіздің Италия мен Корсики, Сардиния, Сицилия аралдарының аралындағы бөлегі.

Тога—ертедегі римляндердің кәмелетке толғаннан киетін киімі. Тога адамның сол иығынан бастап, оң қолынан басқа жерін, түгел шымқай орап тұратын жүннен тоқылған ұзын мата.

Top — ертедегі герман халықтарының нанымы бойынша соғыс құдайы.

Триба — бүкіл рим халқы окруктерге бөлінетін болған. Әрбір округтің халқы триба деп аталған. Жалпы жиылыста азаматтар триба деп аталған. Жалпы жиылыста азаматтар триба бойынша дауыс береді екен.

Әскери трибун — ертедегі Римде легион бастығы. Бұлардың саны алтау болған және әрқайсысы әскерге екі айдан кезектесіп команда беретін болған. Халық трибундары – плебейлердің өкілі және солардың мүддесін қорғаушы, қызмет адамдарының плебейлерге қарсы бағытталған шешімдеріне тоқтам салуға праволы.

Tриклиний — ерте кездегі Римде тамақ ішетін бөлме. «Триклиний» деген сөз үш ложа деген сөз. Әдетте, тамақ ішетін үйдей столдың үш жағында үш ложа тұратын болған. Тамақ ішетін уақытта римляндер орындыққа отырмай жастыққа шынтақтай тайып жатады екен.

Трирема — гректер мен ремляндердің ескекшілер отыратын үш орынды кемесі.

Триумф иесі - соғыста үлкен жеңіске жеткен қолбасыға Сенаттың қаулысы бойынша, триумф деп аталатын ерекше құрмет көрсетілетін болған. Бұл уақытта триумф иесі қып-қызыл того киіп, басына венок салынған күйі, алтындаған күймемен Римге келіп кіреді екен. Оның соңынан қолға түскен адамдар мен соғыстағы олжалар алып жүріледі.

Туника — ертедегі римляндер киетін, жүннен тоқылған жеңсіз немесе шолақ жеңді ақ көйлек.

Тускулан шарабы — Римнен 24 километр жердегі бай римляндер айналдыра дачалар салып тастаған, ежелгі Тускулум қаласының маңындағы жүзімдерден жасалған шарап осылай аталып кеткен.

Утика — Карфагенге жақын, Африканың терістік жағындағы ежелгі қала. Республикашыл Кіші Катон осы арада жаннан кешкен, сондықтан да оның Утикалық Катон деген аты шыққан.

Фавн — бұрынғы итальяндардың нанымы бойынша, ертедегі гректердің Паны сияқты, орманның, даланың құдайы және түліктердің желеп-жебеушісі.

Фалерн шарабы — Италиядағы Фалерн облысының жүзімдерінен жасалған шарап, өзінің өлім сапалылығымен әйгілі болған.

Фасций — ликтор деген сөзді қараңыз.

Фермопил геройы — Спартаның (ертедегі Греция мемлеті) патшасы Леонидті осылай деп атаған, ол біздің заманға дейінгі 480 жылы фарсы патшасы Ксеркстің қалың әскерінен Фермопил аңғарын аз әскермен қорғаймын деп бүкіл отрядымен қырылып кеткен.

Фортуна—ертедегі римляндердің нанымы бойынша, бақытпен қуаныштың құдайы. Ол көзі тартулы, шарға немесе дөңгелекке мінгізіліп бейнеленетін.

Форум — ертедегі Римде болған алаң, халықтың құрылтайы осында өткізіліп, барлық қоғамдық істер осында шешілетін.

Фракия — ерте кездегі Греция облысы. Біздің заманға дейінгі 1 ғасырда Римге бағынған, ерте кездегі Фракияны мекендеген фракиялықтар жауынгер халық болған.

Фрея — Скандинан және герман елдері хикаясының құдайы, Вотан (Один) құдайдың зайыбы.

Фурии — Эвменида деген сөзді қараңыз.

Xарон — ерте кездегі гректердің нанымы бойынша, өлгендердің жанын Ахерон өзені арқылы ол дүниеге таситын қайықшы шал. Сол себепті, тасығаны үшін оған ақыға төлесін деп, гректер өлген адамдарының аузына теңге салатын болған.

Хламида — гректерше еркектердің сырт киімі. Омыраудан түймеленіп, мантия орнына киілетін.

Цезарь Қай Юлий — ертедегі Римнің атақты қолбасшысы және мемлекет қайраткері. Біздің заманға дейінгі 100 жылда туған. Үкімет билігін қолға алу үшін мемлекетті бірлесіп басқару жөнінде Красспен және Помпеймен астыртын шарт (триумвират — үш адамның одағы) жасасқан. Консул боп сайланғаннан кейін Галлияны жаулап алумен (Галлия Терістік Италиядан бастап Германияның Рейн өзеніне дейін, Европаның бірталай жерін алып жатқан үлкен өлке) аты шыққан. Бұдан кейін Помпеймен алысып, оны жеңген соң диктатор болған. Біздің заманға дейінгі 44 жылы республикашы-ариетократтар партиясын жақтаушылар оған қастандық жасап, ол Сенат мәжілісінде отырған кезінде өлтірілген. «Спартак» романында аты аталған Кассий, Цезарьді өлтірушілердің бірі болған.

Цензор — салық салу үшін азаматтардың мүлкін (ценз) бағалау жұмысын басқаратын қызмет адамы. Азаматтардың мінез- құлқын бақылау ісі де цензорға міндеттелген.

Центурион — жүзбасы. Центурияның — Рим когортасындағы 100 кісілік топтың бастығы.

Церера — ертедегі римляндердің нанымы бойынша, егіншілік кәсібінің құдайы.

Цинна Луций Корнелий — 87—36 жылдардағы Рим консулы, Сулланың жауы, халық партиясы көсемдерінің бірі. Біздің заманға дейінгі 84 жылы әскерлер арасынан шыққан жанжал кезінде өліп кеткен.

Цицерон Марк Туллий — Римнің тамаша шешені, саяси қайраткері және жазушы; біздің заманға дейінгі 1 ғасырда өмір сүрген. Ол Катилинаның Сенатқа қарсы астыртын қастық әрекетін ашқаны үшін Сенаттан «Туған жердің батагөйі» деген атақ алған. Біздің заманға дейінгі 43 жылы триумвир Антоний Марктің жұмсаған жендеттерінің қолынан өлген.

«Қара күн»— римляндар бір айдың ішіндегі кейбір күндерді қара күн яғни ол күндері қандай да болсын бір істі бастамақ болған адам сәтсіздікке ұшырайды деп есептеген.

Эвменидтер — ертедегі гректердің нанымы бойынша, Эриний мен Фурий сияқты кек иесі құдай.

Эвн — құл, біздің заманымызға дейінгі 136 жылы Сицилияда болған құлдар көтерілісін бастаған. Рим әскерлерін жеңген соң, өзін патша деп жариялап, 200 мың адамнан армия құрған. Рим әскерлерін тағы да бірнеше рет жеңгеннен кейін, 132 жылы қолға түседі де, абақтыда өледі.

Эврипид (біздің заманға дейінгі 480—406 жылдар) — ерте кездегі гректің ұлы жазушысы «Ифигення», «Медея», «Ипполит», «Троянки», «Елена», тағы басқа да трагедиялардың авторы.

Эдил — ертедегі Римде сайланып қойылатын қызмет адамы. Әуелгі кезде эдилдор халық трибундарының көмекшісі болған, сондай кейіп оларға полицейлік міндетін, қаланы мәдениеттендіру ісін, базарды басқару, өртпен күрес, көпшілік сауықтарын өткізу жүктелген.

Экседра — римляндердің қонақ үйі.

Элизиум — ерте замандағы римляндер мен гректердің иланымынша, өлгеннен кейін батырлар мен ізгі адамдардың жаны жай табатын жәннет.

Эпикур (біздің заманға дейінгі 341 — 270 жылдар) — гректің материалист-философы, Демокриттің шәкірті. Эпикурша ғаламды құдай жаратқан жоқ, ол материяның мәңгілік қозғалысынан, материяның аса ұсақ бөлшектерінің бірігуінен пайда болған. Ол дүние деген атымен жоқ. Бақыт дегеніміз — жанның жай тауып тыныштық алуы, жан жарасының айығуы. Эпикур философ қоғам тіршілігіне қатыспауға тиіс деп есептеген. Эпикурдың толып жатқан шығармаларынан біздің тұсымызға дейін келіп жеткені оның «Табиғат туралы» деген негізгі еңбегінің жұрнақтары. Эпикурдың шәкірті, ақын Лукреций оның философиясын өзінің «Заттардың тегі» атты шығармасында баяндайды.

Эпирот — ерте замандағы Греция облыстарының бірі, Эпирде туған адам.

Эреб—гректердің нанымы бойынша, жер астындағы патшалықтың ең бір қаратүнек бөлегі.

Эскулап — ертедегі гректердің нанымы бойынша, дәрігерлік өнердің құдайы.

Эсхил (біздің заманға дейінгі 525—556 жылдар)—гректің ертеде өткен трагедияшыл үш ұлы жазушысының бірі (басқа екеуі — Эврипид пен Софокл). Ол сексен шамалы шығарма жазған, солардан біздің заманымызға «Агамемнон», «Эвменидтер», «Персілер» сияқты 7 трагедиясы ғана келіп жетті. Трагедияны бірінші бастап жазушы болғандықтан Эсхил — «трагедияның атасы» делінеді.

Эфиоп — Эфиопияда туған адам. Египеттің оңтүстігін ала жатқан ел — қазіргі Абиссиния — Эфиопия ден аталған.

Югурта — Нумидий (Африкадағы қазіргі Алжир) патшасы, Риммен ұзақ соғысып (Югурта соғысы), біздің заманға дейінгі 105 жылы Рим қолбасшысы Марийден жеңілген.

Юнона — ерте кездегі гректердің илануы бойынша, Юпитердің әйелі, семьяны желеп-жебеуші құдай.

Юпитер — ертедегі риляндердің нанымы бойынша, жер мен көкті бірдей басқарушы, құдайлардың ең бастысы. Оның бір аты «Найзағайшы».

Статор Юпитер («статор» табанды деген сөз) — Юпитердің бір аты, бұл оның жауынгерге қайрат беріп, оны қашудан сақтайтынын бейнелейді.

Жоғарғы Янус — есіктің, кіреберіс пен шығар ауыздың құдайы және әрбір бастаманың (іс пен уақыттың) құдайы — Янусқа арналған рим шеркеулерінің бірі.





